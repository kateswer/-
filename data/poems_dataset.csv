title,author,year,url,text
Дарога...,Якуб Колас,1916,https://knihi.com/Jakub_Kolas/Daroha_ad_kurhana.html,"Ад кургана да кургана,


Ад гаю да гаю


У пяць нітак легла цьмяна


Дарога крывая.


 


То лясок, то луг, то поле,


То лужок зялёны...


Эх, прастор!  Эх, воля, воля


І балот разгоны!


 


І куды бяжыш, дарога,


Тканка ног і кола?


Ды маўчыць пуцінка строга,


Не гавораць долы.


 


 


Ну што ж? Далей, гайда далей,


За узгоркі тыя!


Не стрымацца нам:  мы — хвалі


Ціхія рачныя."
Чуваць вясна,Якуб Колас,1938,https://knihi.com/Jakub_Kolas/Cuvac_viasna.html,"Не сышлі яшчэ з нізіны


Роспісы зімы,


Скуты холадам даліны,


Луг ляжыць нямы.


 


Але зрок нябёс яснее,


Больш і больш святла,


Жыватворчая надзея


Землю абняла.


 


Белы пух атрэслі з шапак


Хвойнікі, ляскі,


А іх зацішкі, як запек,


Туляць дол, пяскі.


 


Лашчыць сонца твар узгоркаў,


Сушыць след іх слёз,


Што струменяцца разоркай


Да знямелых лоз.


 


Па-над лесам ходзіць шолам —


Хмельны зоў вясны,


І разліты навакола


Жыцця мары-сны.


 


Весялей у вочы свету


Зораць стрэхі хат.


Эй, калгаснік, помні лета,


Варушыся, брат!


У надземʼі, як жалейка,


Сонцу ў лад і ў тон


Сыпле птушка-чарадзейка


Першых песень звон."
Пахмелле,Якуб Колас,1911,https://knihi.com/Jakub_Kolas/Pachmielle.html,"– Годзе, жонка! Ну, не лайся:


Больш гарэлкі ані ў зуб!


Калі выпʼю,— ну, хоць кроплю,—


Бі мяне, цягай за чуб!


Сам, нябож, я добра знаю,


Што з гарэлкі свет гарыць...


Тфу, паскудства! Тфу, брыдота!


Хоць зарэж,— не буду піць!


 


Так прад жонкай спавядаўся


После выпіўкі Тарас:


— Ну, на гэты раз павер мне —


Каб я жыў — апошні раз!


 


— Ой, не раз я гэта чую!


Заракалася свіння


За вугол хадзіць, Тарасе,—


І табе не веру я!


 


— Ты не верыш? Эх, Марылька!


Хочаш? Я іду ў заклад?


Залажэмся на цікавасць:


Ты прайграеш, як Бог свят!..


 


Тфу! пад грудзі падпірае!


Кішкі зблытаны ў камяк,


Ну, а ў роце, каб ты знала —


Фэ, які нядобры смак!


 


Галава ж, як малатарня,


Або хто завёў там млын.


А ўсё Грышка, недавярак,


Каб ён спух, сабачы сын!


 


Як прусак, што зʼеў бураксы,


Ходзіць, плёвае, бядак,


І да жонкі падыходзіць:


— Ссе вантробы мне чарвяк.


 


Слухай, золатка-галубка, —


Стаў пакорненькі Тарас,


— Прынясі апахмяліцца —


Каб я жыў — астатні раз!"
Старыя песні,Якуб Колас,1914,https://knihi.com/Jakub_Kolas/Staryja_piesni.html,"Скарга нязменная, гора нязбытае...


Голь змардаваная, голь неакрытая,


Бедная, цёмная голь!


Чуецца ўсюды тваё нараканне,


Нездаваленне, жальба і стагнанне —


Душу ахватвае боль.


 


Стогне з табою і даль сіратлівая,


Ціш гэта немая, доля маўклівая,


Гоні, разлогі палёў...


 


Чым жа пацешыць вас, людзі пакутныя?


Як разагнаці вам думкі ўсе смутныя?


Гора ж не сціхне ад слоў!"
Роднаму краю,Якуб Колас,1943,https://knihi.com/Jakub_Kolas/Rodnamu_kraju_jasnazorki.html,"Мой край ясназоры! Прайшоў ты нямала


Шырокіх і вузкіх дарог.


І смутак, і гора цябе абнімала,


Ды ты іх пазбыў, перамог.


 


  Ішлі мы ў прасторы шырокай пуцінай,


Як сейбіты згоды, дабра;


 


Свяцілася неба над полем, далінай,


У іскрах світання — зара.


 


Купаліся далі ў ласкавай сінечы,


                Нас вабілі новыя дні.


Зямля разгарнула магутныя плечы,


Прасторы, куды ні зірні.


 


Гайдаліся пожні, як хвалі на ветры,


Сады маладыя цвілі,


І сталі балотныя дзікія нетры


Дзівотамі новай зямлі.


 


І новыя песні ў народзе звінелі,


Як голас юначкі-вясны,


І засевы шчасця вакол зарунелі —


                Збываліся мары і сны.


 


Ды хлынула плойма грабежнікаў дзікіх,


Разбурыла, край мой, цябе,


І вецер сягоння пад стогны і крыкі


Сумуе з табою ў журбе.


 


Мой край ясных даляў! У дзень навагодні


Прымі з пажаданнем прывет,


Каб сонца і зоры з глыбіняў усходніх


Свяцілі святлом добрых лет;


 


Каб трупамі леглі ўсе псы-душагубы,


                Фашысцкі звярыны бярлог;


Каб подлыя каты, як іхнія кубэ,


У дом свой не мелі дарог.


 


Мой край яснавокі і вы, людзі-брацці!


Распалім жа помсты пажар,


Фашысцкую погань, народаў пракляцце,


Зніштожым, як гадаў-пачвар."
Найдаражэйшы падарунак,Якуб Колас,1953,https://knihi.com/Jakub_Kolas/Najdarazejsy_padarunak.html,"Мне ўнукі дзеда Талаша


Прыслалі падарунак...


О Беларусь! ты – сэрца і душа,


Нутра зямлі багаты клунак.


Ці думаў хто калі, ці сніў,


Што край наш так багаты!


І золата мы возьмем з ніў,


І нафта родная сагрэе хаты!"
Надрывайся і шумі...,Якуб Колас,1910,https://knihi.com/Jakub_Kolas/Nadryvajsia_i_sumi.html,"Надрывайся і шумі,


Вецер злосны, ў полі!


Як сярдзіта ты ні дзьмі,


Ні гуляй на волі;


 


Як дарог ні замятай


І глухіх трапінак;


Як ты злосна ні спявай


Мужыку ў камінак,—


 


Ўсё ж ты сціхнеш, і цяплом


Скора ты павееш,


І з ракітавым кустом


Міла задурэеш."
Кветка,Якуб Колас,1910,https://knihi.com/Jakub_Kolas/Kvietka.html,"За агарожаю перад астрогам


Ў ціхім куточку адна


Кветка красуе на грунце убогім,


Хораша ззяе яна.


Двор непрытульны і глеба пясчана,


Грунт весь убіты, як ток.


Сонца не свеціць скрозь шчэлін паркана,


Выдзьмухаў вецер весь сок...


Белая крошка роскаю Божай


Чыста абмыта, зяхціць.


Рад любавацца я кветкай прыгожай,—


Міла яна так глядзіць.


Мне ўспамінаюцца вобразы мілыя


Роднага краю, палёў,


Бедныя вёскі, хаты пахілыя,


Песні зялёных гаёў;


Вузкія стужкі меж зеляненькіх,


Жыта палоска, лянок...


Рэчы пявучыя нівы благенькай,


Ўзгорак, курганчык, лясок.


Толькі ж мне шкода кветкі: сіроткай


Ціха схілілась яна


За агарожаю, як за рашоткай,


Сонцу, людзям не відна...


Мілая кветка, дзіцятка поля,


Межы зялёнай убор!


Як ты папалася з волі ў няволю?


Як заняслася на двор?"
Вясна,Якуб Колас,1907,https://knihi.com/Jakub_Kolas/Viasna_pryjdzie.html,"Вясна прыйдзе, снег пагіне,


Вышэй сонца хадзіць стане,


Промень ясны ўсюды кіне,


Рунь падыме на паляне.


 


З гор пальюцца перавалы,


Раскуюцца рэчкі з шумам,


Выйдзе з хаты стар і малы


Гаманліва дружным тлумам.


 


Убярэцца лес бязлісты


У гарнітур свой зялёны,


Шугне вырай галасісты,


Камары забʼюць у звоны.


 


Зашуміць трава густая,


Кветкі ў лузе засмяюцца.


Вясна прыйдзе маладая,


Ўсюды песні панясуцца."
Скора ў полі забушуе...,Якуб Колас,1909,https://knihi.com/Jakub_Kolas/Skora_u_poli_zabusuje.html,"Скора ў полі забушуе,


Песню сівер запяе,


Ўсе дарожкі зараўнуе,


Гурбы снегу нанясе.


 


Ўсё змяшаецца ў тумане,


Ў белым попеле снягоў.


Сумна вецер плакаць стане


Над будынкам мужыкоў.


 


Я ж люблю той свіст у полі,


Як вакол усё дрыжыць —


На спатканне песням волі


Дух мой рвецца і ляціць."
На дарозе,Якуб Колас,1912,https://knihi.com/Jakub_Kolas/Na_darozie.html,"Не крычы, пан: «Прэч з дарогі!»


Што з таго, што я мужык?


А ўжо гнуцца, як убогі,


І я, бачыш ты, адвык.


 


Не адзін ты гонар маеш,


І ў мяне ён трохі ёсць;


Дык дарма ты, пан, гукаеш —


Я табе больш не «псякосць».


 


Мы калісь былі не тыя,


Панавалі тады вы,


А цяпер гадкі другія —


Спаў ланцуг той векавы,


 


На якім вы нас трымалі.


Ведай гэта і не злуй:


Мы вас доўга «шанавалі»,


Цяпер ты нас пашануй."
Савецкія дні,Якуб Колас,1952,https://knihi.com/Jakub_Kolas/Savieckija_dni.html,"Дні нашы – магутныя хвалі,


Што нас узнімаюць у высі,


І новыя пішуць скрыжалі,


Каб праўда і мір абняліся;


 


Каб зніклі крывавыя войны


І згінулі чорныя сілы –


Той зброд міжнародны разбойны,


Што з людства выцягвае жылы.


 


Няхай жа красуе, буйнее


        Той засеў, што Ленін засеяў –


Усіх паднявольных надзея


І кара для ўсіх ліхадзеяў!


 


Няхай жа цудоўнае слова,


Што з партыі вуснаў зыходзіць,


Свет перабудуе нанова


І новую праўду народзіць.


 


Няхай жа рассунуць граніцы


Па свеце ад краю да краю


Савецкія нашы зарніцы


          І партыі словам вянчаюць!"
Шалёнага пса — на ланцуг!,Якуб Колас,1941,https://knihi.com/Jakub_Kolas/Salonaha_psa_-_na_lancuh.html,"Дык так, пачалося. Забойца ў паходзе,


І спушчаны псы з ланцугоў.


У грознай навале, у цяжкай прыгодзе


Больш мірных няма берагоў.


  Да зброі, народы раскутай краіны:


Разбойнік штурмуе наш дом!


Магутнаю раццю, патокам адзіным


Абрушым на ворага гром!


Той мусіць загінуць, хто меч узнімае


На голавы мірных трудзяг.


Няхай жа агорне ноч цёмна-нямая


Падступных падлюг і туляг!


Дык чуйце, народы: ў паход на бандыта,


На меч перакуйце ваш плуг.


Захочам — і Гітлер, як пёс, будзе біты:


Шалёнага пса — на ланцуг!"
Да выбараў па Сталінскай Канстытуцыі,Якуб Колас,1937,https://knihi.com/Jakub_Kolas/Da_vybarau_pa_Stalinskaj_Kanstytucyi.html,"Я за тых падам свой голас,


Хто працуе чэсна, дбала,


Хто кладзе трудоў нямала,


Каб жыццё закрасавала,


Як дзянніца мая;


Хто, адмёўшы твань старую,


Ідзе ў далеч маладую,


Хто гартуе баявую


Моц нашаму краю ;


Хто ў час кожны і хвіліну


Стаць гатовы за айчыну,


Каб зламаць хрыбет змяіны


Шкоднікам і гадам;


Хто на полі, на заводзе,


Як вясенняе разводдзе,


У стаханаўскім паходзе


Ідзе новым ладам, —


Я за іх падам свой голас."
"Люд стогне, гаруе пад цяжарам меча...",Якуб Колас,1917,"https://knihi.com/Jakub_Kolas/Lud_stohnie,_haruje_pad_ciazaram_mieca.html","Люд стогне, гаруе пад цяжарам меча,


Скаваў яго сэрца гарачае лёд.


Адкрыты дарогі табе, чалавеча,


На поўдзень, на захад, на ўсход.


 


Ты вольны, нябога, ідзі куды хочаш,


Ты можаш ярэмʼе пабіць.


І чуткія вушы, арліныя вочы,


І сэрца ты маеш любіць.


 


Вы ж збіліся з сцежкі, вас ноч ахапіла,


Арліныя вочы патухлі у вас,


Вас водзіць у полі нячыстая сіла,


Агонь ваш у сэрцы пагас.


Аб чым жа сумуеш, народ неспакойны?


Акінь сваім вокам прыгожую даль,


Ахамяніся, будзь волі дастойны,


І радасць пазнаеш, адкінеш ты жаль…"
Жніво,Якуб Колас,1908,https://knihi.com/Jakub_Kolas/Znivo.html,"Рэдкае збожжа, травы палавіна,


Колас не гнецца зярном да зямлі.


Знаць, нешчасліва была та часіна,


Як кідалі зерне сяўцы па раллі.


 


Выйшлі на поле вось жнеі з сярпамі,


Ў лапцях лазовых, а хто без лапцей;


Ніва пустымі шуміць каласамі,


Ніва не цешыць жаночых вачэй.


 


Цяжка ўздыхнуўшы, збанкі пастаўлялі,


Клункі на межы паклалі жанкі.


Бабы старыя свой твар пажагналі,


Моўчкі за працу ўзяліся дзяўкі.


 


Горача ў полі. Эх, жар дакучае,


Праца марудна, бясконца цяжка!


Спіну і плечы ім боль адбірае,


Аж дзервянее у жнеек рука.


 


Збэрсана жыта, чапляецца колас;


Жменю нажне – разагнецца жняя,


Жыта паложыць на скручаны пояс...


Цяжкая, жнейка, работа твая!


 


Ціха на полі у поўдзень гарачы!


Хоць бы дзе кусціка рэдзенькі цень.


Толькі ў калысцы плач чуеш дзіцячы,


Толькі над вухам звініць авадзень..."
Петрусю Броўку,Якуб Колас,1951,https://knihi.com/Jakub_Kolas/Pietrusiu_Brouku_pamianu.html,"Памяну шчырым словам Пятруся –


Петрусёк-галубок, пабажуся,


Што і сэрца маё і душа мая ўся,


Ну, ляжыць да цябе, Петруся.


І люблю я цябе, паважаю.


Няхай будзе ў паэзіі больш ураджаю!


 


Дружна ў ногу з табой мы ішлі,


Як сябры, хоць не роўныя ў годах.


І як добрыя дзеці зямлі,


        Адно мелі, браток, у прыгодах:


 


Яшчэ далей, глыбей і гучней


Пашыраць нашу праўду па свеце –


Верны ленінскай партыі рэй


Зацвярджаць, яго мець на мэце.


 


Дык працуй тры разы дваццаць пяць,


Не губляючы здольнасці, сілы,


І дазволь мне абняць, прывітаць,


Петрусёк дарагі мой і мілы."
Птушкі ў лесе шчабяталі...,Якуб Колас,1910,https://knihi.com/Jakub_Kolas/Ptuski_u_lesie_scabiatali.html,"Птушкі ў лесе шчабяталі,


Стукаў дзяцел і жаўна,


І пра шчасце нам казалі,


І ў душы была вясна...


А ў вясёлы вечар мая


Салавей ў гаі свістаў...


Ой, пара ты залатая!


Хто цябе не ўспамінаў?


 


А у небе, Божым полі,


Без сляда, за край зямлі,


Як бы думкі светлай долі,


Хмаркі белыя плылі.


 


Нам пра шчасце ўсё казала


На зары юначых дзён.


Дзе ты, шчасце, дзе прапала?


Дзе твой радасны палон?"
Бацьку Мінаю,Якуб Колас,1942,https://knihi.com/Jakub_Kolas/Backu_Minaju.html,"Паклон табе шчыры і нізкі,


Наш бацька Мінай.


Ты стаўся нам родны і блізкі:


Ты — гэта наш край.


 


Прываблівы, мудры, і скромны,


І стойкі, як дуб,


Той дуб-багатыр, што над Нёмнам


Узносіць свой чуб.


 


Не хіліцца дуб перад бурай,


        І ты не умлеў, —


Пазнала нямецкая скура,


Што значыць твой гнеў.


 


Адчулі нямецкія морды


Міная ў баю,


Удар твой, раптоўны і цвёрды,


І помсту тваю.


 


  Нявінных дзяцей тваіх родных


        Згубіў люты кат,


І вецер змёў попел халодны


        Ад спаленых хат.


 


Астаўся адзін ты, нябожа,


Без дзетак, сястры.


Туліла імшыстае ложа,


А грэлі кастры.


 


Я ведаю — цяжка, мой браце,


Зжыць раны той след


І ўсё дарагое растраціць


На схіле ўжо лет.


  Ты ж цяжкае гора адолеў,


        Не здрадзіў сябрам.


Сказаў ты, герой наш: «Ніколі


Сяброў не прадам».


 


Ты мужныя рукі і сэрца


Народу аддаў.


Смерць, смерць немчуры-крыважэрцам!


Згінь, Гітлер-удаў!


 


Дазволь жа сказаць табе шчыра:


        Жыві, наш Мінай.


Разгорнем рамёны мы шырай


        І вызвалім край."
На развітанні,Якуб Колас,1915,https://knihi.com/Jakub_Kolas/Na_razvitanni.html,"Вечарэла, і цішала,


І гушчалі цені.


Поле моўчкі пазірала,


Лес — у задуменні.


 


Той стары лес, праз каторы


Наша йшла дарога.


А над намі, на прасторы


Вольнага разлогу,


 


Леглі хмаркі самавіта


Доўгаю градою.


Смуткам даль была спавіта,


Як мы йшлі з табою.


 


Ўдоўж дарогі ў рад стаялі


Стромкія хваіны.


Не гайдаліся, маўчалі


Лапы іх, галіны.


 


Пастаялі, абняліся


Мы з табою ў лесе,


З горкім сумам разышліся


У густым навесе


 


Маладых ялін, і хвояў,


І бяроз пахучых.


Жаль расстання сэрца кроіў,


Горкі жаль, пякучы.


Я спыніўся. Сэрца млела.


Сцішна стала ў лесе,


Толькі лісце шапацела,


Як той дождж па стрэсе


 


Ў вечар восені пастылы,


Ў мрок спавіты, шэры,


Як знікаў твой вобраз мілы,


Дарагі без меры."
Не бядуй!,Якуб Колас,1907,https://knihi.com/Jakub_Kolas/Nie_biaduj.html,"Не бядуй, што сонца нізка,


Што прыходзіць нудны дзень,


Не бядуй, што восень блізка


І на дол кладзецца цень.


 


Не бядуй, што снег халодны


Скрые землю ад вачэй:


Не загіне край твой родны


У тэй цемені начэй!


 


Будзе час, і снег растане,


Прыйдзе зноў да нас вясна,


Ветла з неба сонца гляне,


Ачуняе старана.


 


Не бядуй, што цяжка стала


Жыць у вечнай цемнаце,


Што нас доля вечна гнала,


Што жывём у беднаце.


 


Не бядуй, што звіслі хмары,


Што нам сонца не відаць,


Не бядуй, што ўноч пажары


Сталі неба заліваць, –


 


Дымам пойдзе ўсё ліхое,


Усё, што душыць нас і гне.


Вер, брат, – жыцце залатое


Будзе ў нашай старане."
Сіла агітацыі,Якуб Колас,1928,https://knihi.com/Jakub_Kolas/Sila_ahitacyi.html,"I


 


Прыехаў у вёску таварыш з раёна,


Паклікаў на сходку сялян,


І доўга грымеў ён наконт самагона,


Як поп, настаўляў грамадзян.


 


І кідаў сталёвыя, палкія словы


Начальнік міліцыі Дрот.


Сяляне журботна хілілі галовы,


Глядзелі ўвесь час яму ў рот.


 


Натоўп адклікаўся часамі заўзята:


«Святая то праўда!» «Так! так!»


«Дурнота!» «Распуста!» «Дарэмная трата!»


«Свядомасці гэтае брак!»


 


І бачыць начальнік — узрушана глеба


У нетрах сялянскай душы.


У строгасцях гэтых не будзе патрэбы,


Капут самагону пішы!


 


Натхненне бурліць яшчэ з большаю сілай,


Сялян забірае ў палон...


Прамову закончыў канцоўкай завілай,


І грымнулі:  «Прэч самагон!»


 


Начальнік узрушан і пот выцірае,


Што выступіў бобам на лбе,


«Ну вось і дапета ты, песня старая!»


І сам усміхнуўся сабе.


 


 


 


II


 


Мітынг скончан. Разышліся.


І вачам не верыць Дрот:


Без прымусу, без камісій


«Апарат»  нясе  Хвядот!


 


Вось што значыць яно, слова,


І разумны падыход!


А Хвядот зірнуў сурова


І ступіў крок напярод.


 


Вочы зораць вінавата, —


Вось я грэшнік, моў, які!


Падыходзіць, як да брата,


Сам узрушаны такі.


 


Хвядот


 


Т<аварышч> начальнік! раскрыў цемнату ты:


Я — вінен!


Не трэба, не трэба, т<аварышч>, атруты!


Няхай жа ён спрахне ад гэтай мінуты


І згіне!


Страта дзяржаве, сабе небяспека,


Глум збожжа!


Але ж, сказаць, не было чалавека,


Нябожа,


Каб праўду раскрыць


І ўсё растлумачыць...


Няхай жа ён, дасць Бог, згарыць,


Няхай яго вочы не бачаць.


Праваліцца яму скрозь зямлю!


Убачу — сваімі рукамі зламлю


І будзь ён праклят! —


І вобземлю — гоп «апарат!»


 


 


III


 


У Дротавым сэрцы вялікае свята,


І хваліцца Дрот:


«Вось ён, разумны прыём дзе, рабята!


А прыклад — Хвядот!»


Ў Хвядотавым сэрцы таксама не будні.


Смяецца Хвядот:


«Стары ён быў, падла, хоць кідай у студню,


А новы ён — вот!


Прадукцыя вышай працэнтаў на сорак,


Спакой — на ўсе сто!


Тактыка, братцы, ядры яе корак,


Прыдумаў — нішто!


І носа сюды не паказвае болей —


Гані, брат, ваўсю!


Такое раздолле,


Як гразь карасю!»"
На восеньскі лад,Якуб Колас,1943,https://knihi.com/Jakub_Kolas/Na_vosienski_lad.html,"Травы пажоўклі. Падаюць лісці,


Туліцца вецер шчыльней да зямлі.


Шэпча ён кветкам: «Годзе вам цвісці!»


Лесу ён кажа: «Спачынь, задрамлі!»


 


Вецер, мой дружа, чую намёкі,


Хочаш і мне ты на вуха сказаць:


Блізка твой вечар, шлях недалёкі, —


Вузел апошні пара завязаць.


 


Вецер, мой браце, слухаць мне горка


Весці такія, што ты мне прынёс.


Хочацца верыць — выплыве зорка,


Выбʼецца з хмары на роўнядзь нябёс.


 


Можа я хворы, стомлен дарогай,


Цяжкай развагай прыгнечан, прыбіт, —


Спраўлюся, дружа, з млявай знямогай,


Будзе яшчэ плыць ён, мой плыт.


 


Ціхай дрымотай змораны горы,


Тоне ў сінечы арэхавы гай.


Годзе вас слухаць, сэрца дакоры,


Сэрца ж не хоча сказаці: «Бывай!»"
А. Луцкевічу,Якуб Колас,1927,https://knihi.com/Jakub_Kolas/A_Luckievicu.html,"Заціхала лета, засыхалі краскі,


А ў лясох у нашых воўк зубамі ляскаў.


 


Прала восень ніці, навівала кросны,


А па нашым полі гойсаў вецер злосны.


 


Пазіралі дзіка цёмныя трушчобы,


А па нашых хатах чуліся жалобы.


 


Замірала ж скарга, млелі ў вуснах словы –


Вартаваў нас пільна арол двухгаловы.


 


Ты ж, араты дбалы, малады, руплівы,


Выйшаў смела ўзорваць гоні «Нашай нівы».


 


А ты, сейбіт слаўны, шчыры і сумленны,


Сеяў шчодра поле, родны грунт каменны.


 


Зарунелі гоні засевам зычлівым,


Толькі ж ты, араты, ты ці быў шчаслівы?


 


Дзяўкалі сабакі, гракалі вароны,


Слугі цемры чорнай расцягалі плёны.


 


Шпегі і жандары, вобыскі, бадзянне,


Па глухіх закутках вечнае тулянне...


 


Ды арол драпежны з двума галавамі


Не ўсядзеў, скалоўся на тэй Вострай Браме.


 


Налучылі край наш іншыя два лёсы:


Запалілі ўсход наш залатыя косы,


 


Дзе ратаі вольна падымаюць ролі,


А на захад збегла панская сваволя.


 


Сеў на Вострай Браме панскі «ожэл» белы


І дзяўбе, як царскі, чалавечча цела...


 


Заціхае лета, засыхаюць травы,


А той «бялы ожэл» прагне царскай славы.


 


Бедны ж ты, араты, дружа, сейбіт дбалы,


Сеў табе на раме панскі «ожэл бялы».


 


Засеў твой зычлівы забіваюць церні.


Але й «ожэл бялы» галавой наверне."
Вячэрнія хмаркі,Якуб Колас,1910,https://knihi.com/Jakub_Kolas/Viacernija_chmarki.html,"Сонейка заходзіць,


І кладуцца цені,


І плывуць хмурынкі


Ў ціхім задуменні.


 


Белыя валокны


Сонейкам заліты.


Вольны ім дарогі,


Сцежкі ім адкрыты.


 


Хмаркі залатыя!


Вы — прастору дзеці,


Ходзіце вы вечна


Па ўсім белым свеце.


 


Праплывіце ж, хмаркі,


І над родным краем,


Над сялянскім полем,


Над зялёным гаем,


 


І заплачце, хмаркі,


Дробнымі слязамі


Над мужычай нівай,


  Над яго лугамі.


 


Загрымеце громам,


Стаўшы цёмнай хмурай.


Толькі ж не пабеце


Жыта градам, бурай.


 


Хмаркі залатыя,


Сонца, неба дзеці!


Вы прывет мой шчыры


Ў вёску занясеце."
Мужык і клёпкі,Якуб Колас,1907,https://knihi.com/Jakub_Kolas/Muzyk_i_klopki.html,"У мужыка была кадушка


Як на дзіва,


Служыла доўга, справядліва.


Прыйшла пара – згніла старушка:


Абруч рассохся, дно струхлела, –


Пакою, мусіць, захацела.


Мужык яе не шанаваў:


Яна ляжала,


Дзе папала,


        І дождж не раз яе змываў.


А клёпкі шчэ былі здаровы:


Уставіць дно, абруч даць новы –


Клёпкі зноў служыць гатовы.


І кажуць клёпкі мужыку:


– Хадзяін, помніш службу нашу?


Ў кадушкі сыпаў ты муку,


Ссыпаў авёс, муку на кашу...


Знімі ты з нас абруч трухлявы,


І дно устаў ты нам другое,


        І выкінь к чорту круг дзіравы!


– Ды гэта бунт, ці што такое?!


Катора з вас тут зразумнела?


Абруч з іх зняць! Не ваша дзела!


Ды чорт вас потым пасартуе!


(Што больш крычыць, дык больш сярдуе).


Кадушку сам мужык стаў ладзіць.


Узяў сякеру, клін дубовы,


Прынёс абруч ён, праўда, новы –


На абруч – абруч ён садзіць,


        Каб потым дно дастаць смялей.


Абруч узгоніць – дна не выне,


Дно дастане – абруч скіне.


Ну, як мыш, ўпацеў Андрэй!


– Хадзяін! – клёпкі моляць.


– Клікні бондара сюды;


Годзе нас ты ўжо няволіць –


Бʼеш абухам не туды.


Прыйшоў і бондар, смела ўзяўся...


– Памалу, рыла! Як ты бʼеш?


        Мужык  на двор весь раскрычаўся:


– Нашто абруч ты дастаеш?!


І давай яны сварыцца.


Майстра вон прагнаў мужык.


Зноў давай ён сам трудзіцца –


К рабоце, блага, ён прывык.


Работа простая, здаецца,


А мужык над ёю бʼецца."
Рана вам журыцца...,Якуб Колас,1909,https://knihi.com/Jakub_Kolas/Rana_vam_zurycca.html,"Рана вам журыцца,


Думкі, сэрца дзеткі,


Рана вы завялі,


Веснавыя кветкі!


 


Ці мароз знячэўку


Вас прыбіў вясною,


Як на сцежку жыцця


З простаю душою


Стаў я, поўны веры,


Радасці і сілы?


Што ж на вас дыхнула


Холадам магілы?


 


Што ж вы неспакойна


Кружыцесь, як пчолы?


Думкі, мае думкі!


Што вы невясёлы?


 


Ці краіны роднай


Балаты гнілыя


Смуткам вас акрылі,


Думкі маладыя?


 


Ці вас песня-жальба,


Думкі, ўзгадавала?


Ці людское гора


Ў лесе вас спаткала?


 


Ці маё так жыцце


Склалася няўдала?


Ці мая дарога


Ў туманы папала?


 


Рана спахмурнелі,


Думкі маладыя,


Рана вы завялі,


Кветкі веснавыя!"
Заход сонца,Якуб Колас,1911,https://knihi.com/Jakub_Kolas/Zachod_sonca.html,"Дагараў дзень, і знікалі


Ціха яго блескі,


У змярканні прападалі


Гай і пералескі.


 


Над раўнінай снегавою


Чырванню пажару,


Як бы стужкай залатою,


Ззяла ў бляску хмара.


 


І ўзняліся, заігралі


        Два слупы ад сонца,


Чуць прыметна ў іх дрыжалі


Хмарак валаконцы.


 


Бляск па небе разліваўся


Хваляй агнявою.


Я стаяў і любаваўся


Дзіўнаю гульнёю.


 


І далёка скрозь па полі


Гладзь снягоў бялела.


Я глядзеў — душа ж па волі


        Плакала і млела.


 


І ўзнімаўся дым клубкамі,


Злёгку пазлачоны,


І з апошнімі касамі


Знік і слуп чырвоны.


 


І я думаў, што ў аконцы


Ты, як я, стаяла,


На апошні погляд сонца


Смутна пазірала."
Невядомы хлопчык,Якуб Колас,1942,https://knihi.com/Jakub_Kolas/Nieviadomy_chlopcyk.html,"Не ведаю, адкуль ён, хто такі,


З якога месца, краю,


Ці ёсць бацькі ў яго ці сваякі,


Як зваць яго, — не знаю.


 


Маркотны хлопчык мой. Яму на від


Гадкоў дванаццаць, можа.


Журчыць арык. Развесіў топаль шчыт,


А хлопца смутак гложа.


 


Задумаўся, агледзеўся вакол —


                Як хвалі, людзі ходзяць.


Ён кайстру зняў, паклаў яе на дол,


Загублены ў народзе.


 


Што думаў ён і ў сэрцы што насіў,


Журбою апавіты?


Не ведаю, хоць сэрца яго ўсім


І мне было адкрыта.


 


Замлелі топалі. Журчыць арык,


        А сонца слепіць вочы.


Ідуць, плывуць людцы. Пра гарамык


                Ніхто спытаць не хоча.


 


Сіроткаю сядзіць вандроўнік мой,


Прылёг, дастаў аловак,


І літары маруднай чарадой


Радкі складаюць словак.


 


Каму пісаў? Аб чым пісаў малы


Без родных і без дому?


Эх, шмат чаго пад полагам імглы


Праходзіць невядомым!


 


Назад іду. Адзін журчыць арык,


                Як сведка суму, гора.


А хлопчыка няма. Мой хлопчык знік,


Астаўшыся дакорам.


 


 


І што сказаць? Мы гора бачым шмат,


Але праходзім міма.


Даруй жа мне, даруй, мой мілы брат!


Даруй і ты, радзіма!"
Закліканне вясны,Якуб Колас,1912,https://knihi.com/Jakub_Kolas/Zaklikannie_viasny.html,"Ты прыйдзі, вясна жаданая,


Прыйдзі!


Гукам жыцця, песняй працы


Загудзі.


 


На узгоркі, на нізіначкі


Зірні,


Сон трывожны, сон цяжкі наш


Разгані.


 


Ты нясі нам радасць, сілачку


        Нясі,


Нашу ленасць і нядбаласць


Атрасі.


 


Ты ляці на крыллях выраю


Скарэй,


Абласкай цяплом пахілых,


Абагрэй.


 


Наша жыцце, нашу долечку


Пабач,


Над жытамі цёплым дожджыкам


        Заплач.


 


Пракаціся громам-грукам


Угары.


Ты ідзі, нясі цудоўныя


Дары.


Узбагаць ты добрым засевам


Наш край.


Ты прыйдзі і з намі дружна


Заспявай.


 


Ўскалыхні ты струны сэрцайка


        Жывей,


Каб было нам жыць на свеце


Весялей.


 


Дык ідзі да нас, жаданая,


Ідзі,


Раскатурхай нашу дрэму,


Абудзі!"
Салар,Якуб Колас,1943,https://knihi.com/Jakub_Kolas/Salar.html,"Рассыпала сонца каралі,


Ірдзее ў ім пыл, нібы жар.


Шумлівыя кідае хвалі,


Прахладаю вее Салар.


 


Утульнай густою сцяною


Схіліліся дрэвы над ім.


Гамоніць Салар з цішынёю,


Не ведаю толькі, аб чым.


 


Рахманая горленка з дрэва


        Глядзіць на шырокі арык.


Вядомы ёй лепш яго спевы,


А я да іх — не, не прывык.


 


Злятаюцца птушак чароды


На ноч у зялёны гушчар.


Імклівыя жоўтыя воды


Нясе безупынку Салар.


 


Пагасла дзесь сонца далёка,


І толькі праменні ўгары


Узняты, як рукі прарока,


        І дрэвы змыкаюць шатры.


 


Над стрэльчатым верхам таполі


Займаецца бледны пажар.


Паветра гарачае з поля


Плыве на халодны Салар.


 


Сціраюцца яркія тоны,


Напоўзвае мрок патайны,


І вечар замёр задумлёны,


Бясшумна снуюць кажаны.


 


Грывастыя жоўтыя хвалі


        Не ведаюць сцішаных мар.


Маўчаць невядомыя далі,


Шуміць неўгамонны Салар.


 


 


А я пазіраю на захад.


Мне цяжка. Чаго? Не пытай!


Пад дымам вайны, як пад дахам,


Пакутуе родны мой край.


 


Сяджу я адзін, разважаю.


Як хвалі, маршчыны на лбе,


Смуткую па роднаму краю,


        Тужу, мілы друг, па табе.


 


Укрылі далёкія зоры


Нябесны бяздонны абшар.


Аб чым жа, скажы мне, гаворыш,


Узбекскі шумлівы Салар?"
Зварот,Якуб Колас,1945,https://knihi.com/Jakub_Kolas/Zvarot.html,"Ідзе паважна пераможац —


Бывалы, стрэляны салдат.


І думкі ў мірным падарожжы


Настроіў ён на мірны лад.


 


У медалях уся грудзіна.


Нашыўкі — спіскі многіх ран.


На штурмы Кюстрына, Берліна


Хадзіў наш воін-ветэран.


 


Зямель ён многа перакрочыў,


        І шмат схадзіў чужых краін,


І небяспекам, смерці ў вочы


Глядзеў не раз ён, не адзін.


 


Ідзе знаёмаю дарогай.


Гудуць, грымяць грузавікі.


Салдат глядзіць навокал строга —


Што натварылі чужакі!


 


Сляды разрухі, папялішчы,


Сады папалены, лясы,


Дзе ў голых плехах вецер свішча,


        Былой шукаючы красы.


 


А тыя хаты, што ўцалелі, —


Такі жабрачы выгляд, ох!


Крывыя сцены чэрві зʼелі,


На стрэхах густа расце мох.


Салдат у мыслях прыкідае —


Ёсць што і ёсць з чым параўнаць.


Краіна наша маладая


Краі ўсе можа перагнаць.


 


І разважае ў падарожжы


        Салдат аб іншай барацьбе.


Зямля ты наша, упрыгожым,


У сад абернем мы цябе!


 


Пацісну я руку герою,


Скажу яму, як друг, як брат:


Як многа сілы ў сабе тоіш,


Зямлі вялікай сын, салдат!"
Пасля навальніцы,Якуб Колас,1921,https://knihi.com/Jakub_Kolas/Pasla_navalnicy.html,"Навальніцы няма, навальніца сышла,


Хмары далей паціснулі ў свет,


І страхлівая цьма, дажджаная імгла


Разам з ёю пайшлі ў адзін след.


 


Хоць грыміць яшчэ гром і зямельку трасе,


Хоць  маланка жахліва гарыць,


Над раўком-капяжом ў пакатай страсе,


Як сляза, яшчэ кропля дрыжыць, —


 


Але глухне раскат, і маланка радзей


Палыхае ў гняўлівых клубках...


Заспакойся ж, мой брат, і глядзі весялей,


Бо смяецца ўжо сонца ў палях!"
Вялікаму Сталіну,Якуб Колас,1937,https://knihi.com/Jakub_Kolas/Vialikamu_Stalinu_slavim.html,"Мы славім у песнях, у думках сваіх


Таго, чыё імя на вуснах усіх,


Таго, хто правёў нас праз гром навальніц,


Хто шлях пракладае да ясных дзянніц –


Насустрач світанню і новаму дню.


І гордасць дае нам адчуць вышыню


Таго, чыёй воляй растуць гарады,


Таго, хто мяняе рэк бурных хады,


Хто сцяг перамогі нясе ў вышыні,


        Дзе новым сузорʼем гараць нашы дні.


Мы славім у песнях шырокіх дарог


Таго, чыё імя – наш сцяг перамог,


Таго, чые мыслі – арліны палёт,


Таго, хто нас кліча нямоўчна ўпярод,


Хто творчую волю гартуе, як сталь,


Хто мудрых законаў дае нам крышталь.


Няхай жа квітнее савецкая шыр!


Няхай жа красуе наш друг, правадыр!"
Вылез з дзебраў звер лютушчы...,Якуб Колас,1942,https://knihi.com/Jakub_Kolas/Vylez_z_dziebrau_zvier_lutuscy.html,"Вылез з дзебраў звер лютушчы,


Выскачыў, клыкаты.


Застагналі нашы пушчы,


Нашы нівы, хаты.


Нібы чорны пыл з-пад хмары,


Рушыліся фрыцы.


Памутнелі ў смужнай гары


Рэкі і крыніцы.


Засвяціліся нябёсы


У злавесным бляску.


Біч вайны сеў на калёсы


І пагнаў каляску.


Дзе праедзе, — там руіны,


Попел, кроў і трупы,


Небу шле зямля навіны


Дыму чорным слупам."
Дзе вы?,Якуб Колас,1909,https://knihi.com/Jakub_Kolas/Dzie_vy.html,"Быў у нас хаўрус


Крэпка звязаны,


Дружбай моцнаю


Падпяразаны.


 


Жыў ён думкамі


І надзеямі


Смела ў бой ісці


З ліхадзеямі,


 


З ноччу цёмнаю,


Беспрасветнаю,


З доляй горкаю,


Непрыветнаю,


Каб расчынен быў


Свет людскім вачам,


Каб жылося лепш,


Весялей людзям,


 


Каб ярэмы іх


Былі зломаны,—


Крэпкі быў саюз,


Дружбай скованы.


 


Песні вольныя


Разліваліся,


Горы, лес, лугі


Адклікаліся.


 


Ды завыў віхор


Па-над лозамі,


Дзьмухнуў холадам


І пагрозамі.


 


Ўсё схавалася,


Затаілася,


Да зямлі ніжэй


Нахілілася.


 


Ўсё растрос-разнёс,


Як мятлою змёў,


Не мінуў і вас


Ён, маіх сяброў.


 


Распаўзліся вы,


Пахаваліся


І ад дум сваіх


Адцураліся.


 


З таго часу я


Адзін смычуся,


І ніяк я вас


Не даклічуся!"
Нягода,Якуб Колас,1908,https://knihi.com/Jakub_Kolas/Niahoda.html,"Ахвяруецца А.Уласаву.


 


 


Мы чакалі нецярпліва


Лета, цёплых, ясных дзён,


Каб не гнулась наша ніва,


Не глушыў яе драсён.


 


Хмурна ж наша, хмурна лета,


Сцелюць хмары валакно,


Сонцам поле не сагрэта,


Дробны дождж сячэ ў акно.


 


Затоплена сенажатка –


Верх травы адно відаць,


Збожжа ў полі гіне, братка,


Няма сілы працаваць.


 


Вось Ілья ўжо недалёка,


Жаць пара, пара касіць.


Дарма ў неба глядзіць вока –


  Хмар густых ім не прабіць.


 


Перакідаем, брат, лета


І сяк-так перажывём.


Час наш будзе – вер у гэта –


З верхам працу мы збяром."
Сяргею Гар...(адзецкаму),Якуб Колас,1941,https://knihi.com/Jakub_Kolas/Siarhieju_Har_adzieckamu_stoz.html,"Ну, што ж? Да дна пʼю гора чашу, –


Нямала ўжо зазнаў я зла.


Найшла граза, і дружбу нашу


У мутнай плыні заліла.


 


Хвалюе прыкрае здарэнне:


Стаю, як быльнік, на мяжы


Ды ўсё пытаю ў недаўменні:


Чаму так сталася, скажы?


Сам гліняны, сэрца – цэгла,


Хоць ты гаўняк сабачы,


А свету з-за сябе не бачыш."
Жыве Руставелі,Якуб Колас,1937,https://knihi.com/Jakub_Kolas/Zyvie_Rustavieli.html,"Ні буры, ні віхры, ні чорныя годы


Яго не здалелі:


У сказах-былінах, у думах народа


Жыве Руставелі.


У чыстых крыніцах натхнёнага слова,


У песеннай трэлі,


Для вечнасці, спетай баянам сурова,


Жыве Руставелі.


У ясных зарніцах пяснярскага дару,


                Што ў далях ірдзелі,


У гуках дзівосных, у казачных чарах


Жыве Руставелі.


У строфах пра «Віцязя ў тыгравай шкуры»,


Якіх шчэ не мелі,


У вобразах яркіх, ярчэй ад лазуры,


Жыве Руставелі.


У светлых імкненнях, чым сэрца людское


Гарыць і гарэла,


У шуме змагання, у цішах спакою


                Жыве Руставелі.


Цудоўныя струны у Грузіі роднай


Даўно празвінелі,


Пад сонцам савецкім народам свабодным


Расцвіў Руставелі."
Народу-барацьбіту,Якуб Колас,1941,https://knihi.com/Jakub_Kolas/Narodu-baracbitu.html,"Няхай землю імгла аблягае


І звісае над ёю туман, —


Іх разгоніць вясна маладая,


Вытча новы зямлі сарафан.


 


Няхай цёмная сіла сваволіць


І злы намысел тоіць варʼят, —


Не было і не будзе ніколі,


Каб хадзіў ясны месяц назад.


 


Няхай вораг-звяруга лютуе


        І навалаю чорнай плыве, —


Ён магілу сабе сам рыхтуе


Пад асінаю ў дзікай траве.


 


  Няхай доўгія ночы находзяць


І трывожныя веюць вятры, —


Іх адолееш ты, мой народзе,


І табе зложаць гімн песняры.


 


Дык гуртуй жа магутныя сілы —


Вораг люты штурмуе наш дом.


Ты абруш на яго прах магілы,


        Разразіся над ім перуном!"
На новай зямлі,Якуб Колас,1938,https://knihi.com/Jakub_Kolas/Na_novaj_ziamli.html,"Ляжыць шырокая дарога,


Вакол прастор, і я іду,


Іду, нясу пачуццяў многа


І ясных думак чараду.


 


Уздоўж дарогі чынна з краю


Слупы стаяць у два рады,


І, нібы гуслі-самаграі,


Звіняць іх струны-правады.


 


Куды ні гляну — шыр і воля,


Дзе лес ды неба ставяць тын,


Нідзе мяжы не згледзіш болей,


І зніклі быльнік і палын.


 


Цвітуць палі ў адзенні новым,


Гадуюць новыя сады,


І нават вецер з-пад дубровы


Шуміць на новыя лады.


 


Глядзіш — узносяцца будынкі


То з той, то з гэтай стараны,


І цешаць вочы мне навінкі,


І сэрца радуюць яны.


 


Унь там, высока па-над долам,


Развесіў хвост купчасты дым,


І лічыць час калгасным сёлам


Гудок напевам маладым.


 


Па ўзгорʼю поля, па раўніне


Паўзуць сталёвыя валы.


Вядзе іх бойкая дзяўчына


Ці камсамолец удалы.


А тут, дзе ўчора багна прэла,


Гнілі век-векам балаты,


Збажынка сёння зарунела


І спее колас залаты.


 


На тых жа багнах, дзікіх, сумных,


Разлёгся ўшыр тарфяны шчыт.


На ім стаяць, бы тыя гумны,


Грамады чорных пірамід.


 


Ідуць калгасныя падводы,


Дабро вязуць грузавікі, —


І дзед стары, сівабароды


Падацца хоча ў юнакі.


 


Шумяць па-новаму дубровы —


На край свой люба мне зірнуць.


Цябе, зямля ў адзенні новым,


Хацеў бы к сэрцу прыгарнуць!


 


Сышлі навекі з доляй злою


Галеча, сціск, зямлі палон,


Бо сцяг над новаю зямлёю


Трымае сталінскі закон."
У турме,Якуб Колас,1910,https://knihi.com/Jakub_Kolas/U_turmie.html,"Сонца ўстане, сонца зойдзе,


Дзень заменіць ночкі цьма,


А над намі чорнай хмарай


Вісне цесная турма.


 


Птушкі вылецяць на зіму,


Птушкі зноў ляцяць сюды,


Мы ж марнуемся ў астрозе,


Трацім лепшыя гады.


 


Дні мінаюць, дні праходзяць,


Летам зменіцца зіма,


А мы сохнем і марнеем,


Нам тут радасці няма."
Сціхнуў шум на калідоры...,Якуб Колас,1908,https://knihi.com/Jakub_Kolas/Scichnuu_sum_na_kalidory.html,"Сціхнуў шум на калідоры,


Не чутно гаворкі,


На замок запёрты крэпка


Цесныя каморкі.


 


Не звіняць жалезным звонам


Цяжкія кайданы...


Злосна, дзіка пазірае


Гэты дом паганы!


 


Шчыльна целам чалавечым


Паўкрываны нары,


Ціснуць грудзі арыштантам,


Томяць, бедных, мары.


 


Сон трывожны ў спёртым дусе


Не дае спакою.


Эх, як марна прападае


Жыцце маладое!


 


Свеціць лямпа нудным бляскам,


А вакол – ціхутка!


А праз краты не пабачыш


Вокам нічагутка.


 


Хіба бляск убачыш бледны,


Як ліхтар мігае,


Ды за вуглам вецер вольны


Песню заспявае."
У новыя далі,Якуб Колас,1952,https://knihi.com/Jakub_Kolas/U_novyja_dali.html,"Мы ўсходзім на тыя вышыні,


Куды не ступаў чалавек.


За намі шырокі гмах сіні,


Дзе моры шугаюць і плыні


Каналамі злучаных рэк.


 


А ўперадзе новыя далі


І болей шырокі разлог.


Дык пойдзем, таварышы, далей,


Каб людзі на свеце ўсе зналі


          Праўдзівасць савецкіх дарог.


 


Як радасна вокам акінуць


Вялікі, прасторны наш дом!


Гамоняць, гудуць пуцявіны


Адноўленай роднай краіны,


Як музыка працы, як гром.


 


Адзіная воля яднае,


Злучае мільёны дарог –


На славу савецкаму краю,


Дзе ленінскі геній лунае


          І ўзносіцца сцяг перамог.


 


Шумяць неўгамонныя хвалі,


Нясуць нас у новы паход.


На горным шляху-перавале


Стаіць правадыр, мудры Сталін


І партыю кліча – ўпярод!


 


Узважым жа нашыя сілы –


Наперадзе шмат перашкод.


Дае нам арліныя крылы


Наш бацька любімы і мілы, –


        Каб плённым быў творчы ўзлёт.


 


Няхай жа красуе, квітнее


Савецкая наша зямля!


Хай ленінскі засеў буйнее


І яваю стане надзея


Вялікага сэрца Крамля!"
Сірата Юрка,Якуб Колас,1914,https://knihi.com/Jakub_Kolas/Sirata_Jurka.html,"Дзылін! Дзылін! Дзылін!


Млею, млею, млею!


Вясна! Вясна! Вясна!


Ідзі, малы! Ідзі, стары!


Віншуй вясну! Віншуй вясну!"
Пад сталінскім сонцам,Якуб Колас,1938,https://knihi.com/Jakub_Kolas/Pad_stalinskim_soncam.html,"Узыйдзі на гору, браце,


Глянь ва ўсе бакі –


Светла стала ў нашай хаце,


А прастор які!


 


Заірдзелі ў сонцы далі


Пурпурам зары,


І навек папрападалі


Панскія двары.


Зарунелі буйна нівы,


Зацвілі сады,


Поўніць гоман, спеў шчаслівы


Сёлы , гарады.


 


Ходзіць сіла маладая, –


Дол пад ёй дрыжыць.


Не гаруе, не гадае


Чалавек, як жыць.


 


Вольны ўсе яму дарогі,


Толькі йдзі ўпярод, –


Не далі таго і богі,


Што ўзяў сам народ!


 


Паглядзі – гараць вясёлкі,


Сыплюць бляск з Крамля.


А герояў родзіць колькі


Новая зямля!


 


Людзі дружбаю абняты –


Шмат дзівосных змен!


Нам сягоння стаўся братам


Таджык і туркмен.


 


І ідзе гасцінна ў дзверы,


Ў чум, кішлак, аул,


К нам Шаўчэнка, Руставелі,


Пушкін і Джамбул.


 


У яднанні, дружбе, згодзе


Нацый і плямён —


Ўсе мы ў адным паходзе,


Наш адзін закон.


 


У яднанні гэтым – сіла,


Наша моц, святло,


Рух няспынны, быстракрылы,


Ворагу назло.


 


Не пазнаць зямлі сягоння!


Глыб яе і шыр


Сам адзначыў у законе


Мудры правадыр.


Сам ён, геній ясназоры,


Даў ёй ход, размах


І праз нетры, пушчы, моры


Нам праводзіць шлях."
Чую голас,Якуб Колас,1943,https://knihi.com/Jakub_Kolas/Cuju_holas.html,"Студзіць сонца твар гарачы,


Сходзіць з небасхілу,


Аддае святла астачу


Дробным крупкам пылу.


 


Ажылі пылінкі ў сонцы,


Жарам заігралі,


Як вясёлкам, шлях бясконцы


Ім адкрыт у далі.


 


На шырокі дуб-асілак


Сонца бляск садзіцца,


А ў прагалах між галінак


Пыл гарыць, ірдзіцца.


 


Гэта сонца ставіць кросны,


Радасць тчэ змярканню.


Пазіраеш — храм дзівосны:


Дуб, і пыл, і ззянне.


 


Падыходзіш, хочаш зблізку


Бачыць у ім Бога.


Падышоў. А дзе ж калыска


Хараства святога?


 


А яна — унь, на платане


Над другою хатай...


Чую голас: будзь у змане,


Хараства не кратай."
Мужычае жыццё,Якуб Колас,1907,https://knihi.com/Jakub_Kolas/Muzycaje_zyccio.html,"Божа, Божа, твая воля!


(Хоць і можа гэта грэх!)


Што за жыцце, што за доля –


Проста плач бярэ і смех!


 


Чорна ў хаце, непрыбрана,


Парасяты пад палком,


Павуцінаю заткана


Столь і кут над абразом.


 


Дзеці ўстануць пасля ночы –


Крык, хоць вушы затыкай,


Дым з камінка лезе ў вочы,


Дзед сярдуе – ая-яй!


 


А як часам дзе збярэцца


Ў хаце з пару  шчэ жанок,


Сварка тая не звядзецца –


Дзень грызуцца за гаршчок.


 


А ўмяшаюцца мужчыны –


Ну і пойдзе латата!


Паўплятаюцца ў чупрыны,


Рэдка стане барада.


 


Так і век ператаўчэшся,


І няма таго дабра,


Покі жыць ты прыбярэшся –


Паміраць табе пара."
Плытнікі,Якуб Колас,1907,https://knihi.com/Jakub_Kolas/Plytniki.html,"Клунак за плячамі,


Згорбленыя спіны, –


Валіць чарадамі


Люд на сплаў, віціны.


 


Босыя іх ногі,


Твар іх загарэлы,


Вопратка убога,


Чуць прыкрыты целы.


 


Ззаду ледзь ступае,


Хлеб вязе кабыла.


Нокае, гукае


На яе Кірыла...


 


Жарыць-скварыць сонца,


Ліст не скалыхнецца,


Горача бясконца,


Рагамі пот льецца.


 


Срэбрам адлівае,


Як люстэрка, Нёман,


Зранку не сціхае


        Над вадою гоман.


 


Ад крыку-лаянкі


Аж дрыжыць паветра:


– На «барбару», Янка!


– Гартоль бяры, Петра!


 


– Закідай шырыгу!


– Прысам папхні ўліва!


Варушыся! Мігам!


Не спі ў шапку! Жыва!


А заднік без толку


Бусаком махае.


Галаўнік Міколка


Бэсціць яго, лае.


 


Гнецца плыт дугою,


Прэ яго да гаку,


Быстраю вадою


Ломіць, як вужаку.


 


На мель узагнала.


Крык, сярдзіты голас.


Порткі паскідалі,


Ўсе ў вадзе па пояс.


 


Бомы ўсе пабралі:


– Рразам, хлопцы! рразам!


Ну, яшчэ! Што сталі?


Ну, яшчэ наляжам!


 


Вецер загуляе –


Хвойнік, лозы гнуцца.


Плытнік спачывае,


Як сабака ў будцы.


 


Плытнік гнецца ў полі,


Мерзне ён у холад,


Ведае нядолю,


Ведае і голад.


 


Што ж? Бядота гоніць,


Толькі сілы траціш,


Толькі косці ломіць,


Як хваробу схваціш.


 


*


Эх ты, доля, доля!


Голад ты, галота!


Не свая тут воля,


Не свая ахвота."
Нёман,Якуб Колас,1906,https://knihi.com/Jakub_Kolas/Nioman.html,"Льецца Нёман паміж гораў,


Светлы, чысты, як з расы,


Накапаў ён ям і нораў,


Гоніць воду праз лясы.


 


Гой ты, Нёман, наша рэка!


Поіш ты і корміш нас,


Бедну чайку чалавека


Ты з сабой насіў не раз.


 


А вясною на прасторы


Дуб стары сярдзіта гнаў


І насіў ты крыгаў горы,


Луг і поле затапляў;


 


Разліваўся па ракітах


І займаў і лес, і гай...


Даўгавязы плыт за плытам


У далёкі нёс ты край.


 


Колькі раз рыбацкі човен


На грудзях тваіх гуляў!..


Гой ты, Нёман, быстры Нёман,


Колькі дум ты мне нагнаў!


 


Чуў ты смутак горкай долі


Свайго сына-мужыка,


Чуў не раз у чыстым полі


Плач і слёзы бедака.


 


Ў ціхі вечар над табою


Дудка плакала не раз,


І кацілася слязою


Песня ў ранні летні час.


 


А на беразе пад дубам,


Ў ночку цёмную, рыбак


Спаў не раз пад мокрым лубам,


Гнуўся з холаду, бядак.


 


А у буру вецер кветку


Да грудзей тваіх схіляў,


І ў табе касец улетку


Пот крывавы абмываў.


 


Над табою месяц круглы


Ў ясным небе ціха плыў,


І з табой высокі, смуглы


Лес ціхутка гаварыў.


 


Перарэзаў край ты родны


Беларуса-мужыка...


О, наш чысты, наш свабодны


Нёман, быстрая рака!


 


Ты цячэш далёка, знаю,


Ў зямлю Літвы і нямцоў...


Раскажы ж чужому краю


Пра жыццё тваіх сыноў!.."
Над Прутам,Якуб Колас,,https://knihi.com/Jakub_Kolas/Nad_Prutam.html,"Над Прутам дзень заняўся новы,


Рассыпаў іскры зараніцы.


Гараць у іх святыя словы —


Старыя рускія граніцы!


Чырвоны сцяг на іх палае,


То — наша слава, наша свята,


Яго вітае плынь Дуная


І горы сінія Карпатаў.


 


Трасуцца землі Заднястроўя


У громе бітваў нечуваных.


Заплаціць Гітлер сваёй кроўю


За зверства, здзек, за нашы раны."
"Капайце яму, далакопы",Якуб Колас,1941,"https://knihi.com/Jakub_Kolas/Kapajcie_jamu,_dalakopy.html","Зямля ў агні, у горкім дыме,


Разносіць вецер смрод і гар.


Праклята будзь ліхое імя,


Што душыць свет, як сон-кашмар.


 


На мірных пожнях стогнуць нівы,


Шумяць прызыўна каласы.


Мой слых напружаны, чуллівы


Усюды ловіць галасы:


 


«Паўстань, народ, злучы ўсе сілы


Супроць тэўтонскае арды,


Супроць пачвары тупарылай,


Што нішчыць сёлы, гарады!


 


Змятай жалезнаю мятлою


Навалу ката-прусака!


Няхай пад цёмнаю гразою


Не дрогнуць сэрца і рука!


 


Капайце яму, далакопы,


Каб у яе халодны жвір


Упаў навек тыран Еўропы,


Крывавы прывід і вампір!»"
Што мы адчуем,Якуб Колас,1942,https://knihi.com/Jakub_Kolas/Sto_my_adcujem.html,"Выйдзем у поле мы ў нашых прасторах,


Глянем навокал і цяжка ўздыхнём:


Раны глыбокі, не гояцца скора —


Спалена сэрца балесным агнём.


 


Многа без часу палегла сыночкаў,


Многа павяла, бы кветак, дачок.


Дзе іх магілы? Дзе згаслі іх вочкі?


Дзе прытуліў іх жвіровы пясок?


 


Вецер павее ці ўранку ці ўвечар,


Месяц тужлівы зірне з-за аблок.


Думка памкнецца далеча-далеча.


Хто нам адкажа, дзе ён, наш сынок?"
Вобраз пакуты,Якуб Колас,1908,https://knihi.com/Jakub_Kolas/Vobraz_pakuty.html,"Па зямлі і ўдзень і ўночы


Ходзіць асцярожна


Чорным ценем, злою зданню


Страшны падарожны.


 


Балахон яго на латах,


Бледны твар аплёван,


Акрываўлена ўсё цела,


Ланцугамі скован.


 


Ходзіць ён па бедных вёсках,


Па глухіх закутках,


Пакідае за сабою


Гора, слёзы, смутак.


 


І снуецца цень пакуты


І снавацца будзе,


Покі вочы не развяжуць,


Не расчыняць людзі."
Дні ідуць за днямі...,Якуб Колас,1910,https://knihi.com/Jakub_Kolas/Dni_iduc_za_dniami.html,"Дні ідуць за днямі,


Уцякаюць годы,


А за намі следам


Цягнуцца нягоды.


Тчом мы павуцінку


Радасці і шчасця.


А павее вецер


Холадам нянасця,


 


І парвуцца ткані,


Разляцяцца прахам,


І прад невядомым


Зноў стаіш са страхам.


 


  *


Знаць, ужо спрадвеку


Доля нам такая:


Ліха знойдзе ўсюды,


Шчасце ж уцякае."
Увосень,Якуб Колас,1914,https://knihi.com/Jakub_Kolas/Uvosien_darozka.html,"З узгорка ў лагчынку дарожка збягае.


Дубы наабапал стаяць.


А хвалі крынічныя — хто іх там знае —


Аб чымся, знаць, важным шумяць.


 


І хвоі-суседкі, і смутныя ёлкі,


Бы ўдовы, стаўпіліся тут:


Даведацца хочуць і травы, і зёлкі


Навін, што прыйшлі ў гэты кут.


 


І ўсе неспакойны, і ўсе засмучоны,


        Бы нечага боязна ўсім,


А вецер-задзіра гудзе, як шалёны,


І вые над лесам пустым.


 


Хвалююцца дрэвы, а красачкі ў скрусе


Зямлі адбіваюць паклон.


«Не бойцеся,— з неба гукаюць ім гусі, —


Не вечны зімовы палон...»


 


З узгорка ў лагчыну шыбуе дарога,


        Стаяць наабапал дубы.


Між дрэваў і красак пануе трывога,


        І цені снуюцца журбы."
Янку Купалу,Якуб Колас,1935,https://knihi.com/Jakub_Kolas/Janku_Kupalu_junak.html,"Узышоў юнак калісьці


На пагорак роднай вёскі.


Калыхаўся сум у лісці,


Млелі песень адгалоскі.


А ў разлогах далеч сініх


Летуцення ніклі межы,


Слаўся смутак па даліне


Ды туманам лес мярэжыў.


 


Крыж пануры, знак пакуты,


Вартаваў дарогі, гоні,


А мужык, худы, разуты,


Рукі з гора клаў на скроні.


 


Убіраў юнак у сэрца


Зʼяў тых сумныя акорды,


Каб у вочы крыважэрцам


Кінуць слова гневу цвёрда.


 


Клікаў ён народ свой к волі,


Сеяў зерні поўнай жменяй,


Каб дабра яму даць болей,


А каб крыўды стала меней.


 


І складаў ён песні-былі


Для раздумʼя і для ўцехі


Тым,  каго здавён тулілі


У хібарках цёмных стрэхі.


 


Падымаў ён песняй ролі,


Будзіў песняй сон зацяты;


Іх спяваў пастух у полі,


Маладзіцы і дзяўчаты.


 


Шмат пуцін схадзіў ён з песняй,


Звонкай, яркай, як дзень ясны,


Ды ў імгле было прадвесне,


Цьмяны шлях быў яму ўласны.


 


Толькі бура-навальніца,


Гімн, што Леніным быў спеты,


Ясназорай бліскавіцай


Асвяціла зрок паэта.


 


Трон упаў. У прах тыраны


Тою бурай былі змяты.


Новы дзень, усход румяны


Гэтым гімнам быў зачаты.


Дык складай жа, пясняр, далей


Песні сонечным краінам,


Вольным людзям грознай сталі,


Іх узлётам сакаліным.


 


Дзень наш сённяшні — прасторы,


Зорны шлях прыгожай былі,


Тая казка, аб каторай


Людзі толькі цьмяна снілі.


 


Ідуць шляхам тым героі,


Каб здабыць працоўным славу,


І свет цалкам перакроіць,


І зрабіць камуны справу."
На захадзе сонца,Якуб Колас,1943,https://knihi.com/Jakub_Kolas/Na_zachadzie_sonca.html,"Схіляецца дзень к надвячорку,


Ў зняменні стаяць тапалі


І слухаюць песню-гаворку


Арыкаў ташкенцкай зямлі.


 


А колькі іх тут — і не злічыш,


І мера не мерана ім:


Двор кожны і кут маляўнічы


Ім рады, як дзецям сваім.


 


Скрозь сетку лісцянай адзежы


Паказвае сонца свой твар,


А я пазіраю на межы,


Дзе захаду грае пажар.


 


У спёртым паветры заслонай


Звісае над горадам пыл,


А захад — празрыста-чырвоны,


Не жывіць ён хмар — няма сіл.


 


Сухое узбекскае неба


Скупое на дождж і на гром,


І цешыцца марна не трэба,


Што новы дзень прыйдзе з дажджом,


 


Што громы душу мне ўзвяселяць


І ўзрадуюць хмары мой зрок:


У чыстай прахладнай купелі


Не ўмыецца заўтра дзянёк.


 


І я ў засмучэнні і ў болю


Гадаю аб краі сваім,


І шмат бы сказаў, ды даволі:


Мне смутак есць вочы, як дым."
Жураўліны вырай,Якуб Колас,1942,https://knihi.com/Jakub_Kolas/Zurauliny_vyraj.html,"Крылаты вандроўнік, стары журавель,


Сяброў у дарогу таропіць, —


Пад холадам моўкнуць прасторы зямель


І стынуць утульныя топі.


 


З патайных зацішкаў, з бязлюдных балот


Злятаюцца вольныя птахі.


На поўдзень, у вырай, імкне іх палёт


Пад ясным бяскроквавым дахам.


 


Звісае над імі бяздонны абшар,


        Дзе свецяцца вечныя зоры,


Пад імі гуляе, бушуе пажар,


У цемры свідруе пячоры.


 


У бляску крывавым руіны тырчаць,


Як чорныя цені-манахі.


Крылатыя госці пужліва крычаць,


Трывожацца вольныя птахі.


— Эй, чуеш? Спыніся, спыніся, стары!


Ці тою вядзеш ты дарогай?


Глядзі — агнявыя там круцяць віры,


        Іскрыстым падняўшыся стогам.


 


Ніколі на нашай дарозе раней


Такой не бывала праявы,


І ночы, глянь, сталі цямней і страшней,


Патоптаны нівы і травы.


 


Жахаюць зарніцы агнёў на зямлі,


І сыплюцца дрэвы пад громам,


Без голек, як трупы, маячаць камлі, —


Спыніся, бо край невядомы.


 


— Не бойцеся, птахі! Наперад за мной! —


        Стары журавель ім гукае:


— Вяду вас пуцінаю вернай адной,


Што Млечны мне Шлях асвятляе.


 


Не мы, гэта людзі з дарогі сышлі,


Не мы, а яны заблудзілі.


Разбойніку цесна заўжды на зямлі —


Старыя спрадвечныя былі.


 


Наперад, наперад у вырай, за мной,


Ды крыллі ямчэй разгарнеце!


Свой кут прывітаем мы новай вясной —


        Для вольных і воля на свеце.


 


І далей на поўдзень ляцяць жураўлі,


Над імі калышуцца зоры,


Пад імі — пажары, пакуты зямлі


І гора, вялікае гора."
Вясна,Якуб Колас,1910,https://knihi.com/Jakub_Kolas/Viasna_viasna.html,"Вясна, вясна


Жаданая!


Ты прыйдзеш зноў,


Ты вернешся!


 


Вясёлы спеў,


Прыветлівы


Вады ў руччах


Пачуецца.


 


Ачнецца гай


  І з песнямі


  Ў зялёны ліст


Адзенецца.


 


Напоўніць лес


Птушыны свіст,


Травою луг


Акрыецца.


 


А з полудня


З маланкаю


Хмурыначка


  Націснецца,


 


І першы гром,


Як музыка,


Таемна так


Пракоціцца.


 


Зямелька ўся


Ўскалышацца,


Дажджом яна


Абмыецца.


У прыродзе ўсё


    Народзіцца,


І маладосць


Ёй вернецца.


 


Ды толькі мне


Не вернешся,


Не вернешся


Ты, моладасць.


 


Вясна, вясна


Жаданая!


Ты вернешся,


    Ты вернешся!"
Пажаданні пад новы 1943 год,Якуб Колас,1942,https://knihi.com/Jakub_Kolas/Pazadanni_pad_novy_1943_hod.html,"Слова сваё шлю роднаму краю


І вам, мае сёстры, браты!


Што я скажу? Што пажадаю,


Спаўняючы звычай святы?


 


Зычу я, брацці, зычу ад сэрца


Пазбыць вам крывавы палон;


Выкінуць псіну і людажэрца,


Прасмердлага фюрэра вон;


 


Вымасціць гоні трупамі фрыцаў,


Угноіць іх мясам пяскі;


Кубэ Вільгельма — ката, тупіцу, —


Як гада, парваць на кускі;


 


Здраднікаў змесці жалезнай мятлою,


Павесіць прадажных пісак;


Лютых баронаў з чэляддзю злою


На прывязь узяць, як сабак;


 


Дымам развеяць погань і нечысць


І крыкнуць на ўвесь свет: — Зважай!


Наваль стрымалі дужыя плечы,


Жыве і жыць будзе наш край!"
Шаснаццатая гадавіна,Якуб Колас,1933,https://knihi.com/Jakub_Kolas/Sasnaccataja_hadavina.html,"Цвёрды крок жалезнай волі


След пакінуў, як ніколі,


Ў гэты слаўны год.


Бальшавіцкаму напору


Паддаліся скалы, горы


І паўночны лёд.


 


Гэтай воляй і стыхія


Ў берагі ўвайшла другія:


Рэкі, вадаспад


 


Намаганнем тым геройскім


Па канале Беламорскім


Пацяклі назад.


 


У пустэлях Каракума


Гімны пеў маторным шумам


Караван аўто.


 


То не людзі, а тытаны,


Зразумелі, кім пазваны


Біцца і за што.


 


І глыбіні стратасферы


Бальшавіцкі розум змераў,


Як ніхто нідзе.


 


Творчай воляй камуністаў


Шлях праложаны агністы


Вольнай грамадзе.


 


Днепрабуд, Магнітастроі...


Слава, гонар вам, героі!..


Вораг, чуй, зважай!


 


Шлях шырокі ў свет адкрыты.


Дык красуйся і жыві ты,


Наш Савецкі край!"
Покліч,Якуб Колас,1921,https://knihi.com/Jakub_Kolas/Poklic_sercam.html,"Гэй, чулыя сэрцам! Гэй, душы жывыя!


      Ідзіце вы долю каваць!


У вас жа ёсць сілы яшчэ маладыя,


        У вас жа ёсць крыллі лятаць!


 


Але сцеражыся: балотная бросня


        Іх кожную хвілю сачыць,


А гніллю зацягне — душа не ўваскросне,


        Ўгару над зямлёй не ўзляціць.


 


Вы чуеце хваляў жывых набяганне?


        Прыгледзьцеся: новыя дні


На вас пазіраюць у іскрах світання,


        І свецяць другія агні.


 


Спяшайцеся, брацці, расою халоднай


        Ваш твар выразлівы абмыць


І дух той гаючы палёў, нівы роднай


        У грудзі чым больш захапіць.


 


Але памятайце — на вашым сумленні


        Не сплачаны доўг векавы:


То доўг прад народам, то доўг разумення,


        Якое зачэрпалі вы


 


З народнага скарбу душы самабытнай


        І скарбу яго мазалёў:


То ён, працавік наш, то ён, старажытны,


        На гору вас моўчкі узвёў.


 


Гадуе вас поле, што золатам ззяе


        Пяскоў, неўраджайных пяскоў,


Вас корміць сярмяга, што долі не знае,


        Не ведае ласкі братоў.


 


Ідзіце ж к народу, як добрыя дзеці,


        Ідзіце, злучайце яго


І горкую праўду у вочы скажэце,


        Чаго ён гаруе, чаго?"
"Не дай, Божа, сэрцам знікнуць...",Якуб Колас,1912,"https://knihi.com/Jakub_Kolas/Nie_daj,_Boza,_sercam_zniknuc.html","Не дай, Божа, сэрцам знікнуць


І душой апасці,


Страціць веру і надзею


На жыццё і шчасце:


 


Бо без веры і надзеі


Ў свеце ўсё пастыла,


Бо, згубіўшы сэрца крэпасць,


Чалавек — магіла."
Сцёпкаў сон,Якуб Колас,1908,https://knihi.com/Jakub_Kolas/Sciopkau_son.html,"Рана Сцёпка абудзіўся


І ляжыць – не спіцца:


Сон яму такі прысніўся –


Толькі падзівіцца!


 


Быццам жыта сеяць выйшлі


Ў поле пры дарозе, –


Сцёпку нават зышло з мыслі,


Што ён у астрозе, –


 


Поле сонцам скрозь заліта, –


Шырыня, раўніна!


Глеба тлуста, сакавіта –


Чарназём ды гліна.


 


Не дакінеш проста вокам


Да суседскіх межаў,


А на лузе іх шырокім


Што ні стог, то вежа!


І суседзі тут у полі


Ходзяць з карабкамі,


Сеюць жыта на прыволлі,


Рэжуць дол плугамі,


 


Робяць гоні і разоркі...


Ветрык ціха вее.


Трохі воддаль на прыгорку


Вёска іх чарнее.


 


З-за сялянскіх хат адметна,


Між гумён, адрынак,


Пазірае так прыветна


І Сцёпкаў будынак...


 


Углыбіўся Сцёпка ў мары,


Думцы ўвесь аддаўся,


Пра астрог забыў, пра нары,


Дзе ўсю ноч валяўся.


 


Тут ён целам, там – душою,


Там, у родным полі,


Дзе хадзіў ён за сахою,


Дзе пазнаў нядолю.


 


Ды забыта ўсё ліхое,


Ўсё, што дух смуціла,


Засталося дарагое,


Што так сэрцу міла.


 


Але зараз рассвітала,


Нудны дзень вярнуўся.


Сон і мары – ўсё прапала,


Як астрог ачнуўся."
Водгулле,Якуб Колас,1921,https://knihi.com/Jakub_Kolas/Vodhulle.html,"Ці коска зазвоніць у час касавіцы,


Ці песню дзяўчо запяе,


Ці неба заззяе ў агнях бліскавіцы,


Ці вецер задзьме-зазлуе,


 


Ці гром гучнабежны пракоціцца ў хмарах,


Ці грукне над лесам пярун, –


Ўсё водгук знаходзіць у вольных абшарах,


Ўсё іх дакранаецца струн.


 


А ты, калі гора каго напаткае,


Ці жальба пачуецца, плач,


Або запануе дзе крыўда ліхая –


На ўсё адгукніся, адзнач.


 


А радасць пачуеш, надзеі ўзаўюцца,


Каб добрыя весткі падаць,


Няхай тады струны твае засмяюцца


І песняю шчасця гучаць."
Савецкім народам,Якуб Колас,,https://knihi.com/Jakub_Kolas/Savieckim_narodam.html,"Розум, і воля, і сэрца народаў!


Буры і громы прайшлі.


Сцяг пераможны вялікіх паходаў —


Слава савецкай зямлі.


 


Дружбай народаў магутна краіна,


Моц наша ў згодзе святой.


Будзь жа шчасліва ты, наша пуціна,


Вечна свяці яснатой!


 


Хто ж нашу дружбу пасмее парушыць,


Руку падніме на нас —


Трупамі лягуць іх чорныя душы,


Гібелі будзе ім час,


 


Нам пакараюцца мора і рэкі,


Горы і нетры зямлі.


Леніну, Сталіну слава навекі –


Сілу яны нам далі!"
З астрога на волю,Якуб Колас,1910,https://knihi.com/Jakub_Kolas/Z_astroha_na_volu.html,"Бабёр устаў даволі рана,


Яшчэ і змены не было.


Ўсю гэту ноч ён спаў пагана,


А колькі думак праплыло,


То аднаму Бабру вядома


Ды тым пахілкам-бедаком,


Хто, як Бабёр, не мае дома,


Не мае ў людзі выйсці ў чом.


Глыбока спаў астрог пракляты,


  І сам Алейчык спачываў


І сніў цэйхгауз і бушлаты,


Падвал, дзе шум ён падымаў,


Дзе ён адзін парадкі знае,


Усіх аматар ашукаць.


Бабёр тым часам з нар спаўзае,


Ідзе «парашку»  «прывітаць»,


Ў «ваўчок» зірнуў скрозь карыдору,


Пачухаў сцёгны і жывот...


Ох, гэты сверб! Ох, вошы-гора!


    Калі вы пойдзеце на звод?


Бабёр хоць, праўда, з імі зжыўся


І хоць не надта іх кахаў,


Але й не надта бараніўся,


І ім жыцця ён не ўціскаў.


Бабру не раз хто назаляе:


«Глядзі, Бабёр,— унь вош паўзе!»


«Паўзе? то што? бо ногі мае!


Не зʼесць, нябось, не загрызе!»


Прысеў Бабёр на цвёрдай нары,


    Знайшоў акурак, закурыў


І нізка голаву спусціў —


Яму свабода горай кары!


А сёння тэрмін быць на волі.


Куды ж ён дзенецца, бядак?


Ідзі лаві ты ветра ў полі —


Ён гэтай волі знае смак!


А сіл няма, не служаць ногі,


Не хоча слухацца рука,


Адно і ёсць, што біць парогі,


    Уздзеўшы торбу жабрака.


Хоць бы вясна, ну, інша справа:


Усё ж тады куды лягчэй,


А йсці на зіму — нецікава —


Ідзі ды з голаду калей...


Панік Бабёр, як сіраціна,


Нудзьга пад сэрцам завіла...


Ох, воля, мілая часіна!


Відаць, і ты не ўсім міла."
Савецкія годы,Якуб Колас,1948,https://knihi.com/Jakub_Kolas/Savieckija_hody_daloka.html,"Далёка сягоння ад нас ліхалецце,


Галеча, бяспраўе, жуда.


Ачысціў паветра кастрычніцкі вецер,


І новая сіла паўстала на свеце,


Як майская рань, малада.


 


Цудоўная сіла на радасць народам,


Надзея і шчасце зямлі.


Няма ёй граніцы, няма перашкоды.


Яе ўзгадавалі савецкія годы,


          Што волю і моц нам далі.


 


Імкнуліся лад наш разбурыць пачвары,


Фашысцкага свету разбой,


Дзе стэрлінгаў фунты дружылі з даларам


І благаславенне злінялай ціяры


Йшло з імі дарогай адной.


 


Але не адолелі ворагі міру


Сіл нашых краін маладых.


Упалі ў прадонне акулы, вампіры,


Як чэзлыя шчэпкі ў бушуючым віры,


            І памяць паблекла аб іх.


 


Няхай гэта будзе для тых напамінам,


Што мараць аб новай вайне,


Што з сыканнем злосным, сіпеннем змяіным


Гатуюць няволю свабодным краінам,–


Лёс Гітлера іх не міне.


 


Ляжаць перад намі прасторныя далі,


Шляхі нашы ясны, як дзень:


Азначыў іх Ленін, вядзе па іх Сталін.


Савецкія годы – вясеннія хвалі,


                Дзе сонечны ззяе прамень.


 


Нам ясны задачы, акрэслены мэты,


Наперад скірован наш зрок;


Мы сталінскай дружбай народаў сагрэты,


Мы – новыя людзі вялікай планеты,–


Дык цвёрдым жа будзь ты, наш крок!


Вітай жа сягоння, краіна мая ты,


Вітай, беларускі народ,


Гадоў-сакалоў тваіх слаўны трыццатак,


І ленінска-сталінскі засеў багаты,


                І партыі новай узлёт!"
Жніўныя песні,Якуб Колас,1912,https://knihi.com/Jakub_Kolas/Zniunyja_piesni.html,"Жарыць сонца без літосці,


Варам пыша ад палёў,


Трэцца жыта ў пыл на просце,


Зерне сыплецца далоў.


 


Хоць бы хмарка дзе на небе,


Хоць бы рэдзенькі цянёк!


І без часу ў цвёрдай глебе


Спее грэчка і лянок.


 


Душна ў полі і маркотна.


Постаць жоўтая хлябоў


Ціхім шолахам гаротна


Просіць жнеек і сярпоў.


 


Вось прыйшлі і жнейкі ў поле.


Заскакаў крывы сярпок,


І панёсся на прыволлі


Жнейчын звонкі галасок,


 


Сакавіты і пявучы,


Як вясенька, малады,


А тон жаласны, цягучы,


Поўны жальбы і нуды.


 


І панёсся ён мяжою,


Вольны будзячы прастор,


Потым скаргаю-слязою


Ў неба вырваўся, замёр.


 


Колькі смутку ў песні жніва!


Хто той смутак парадзіў?


Ці жыцця лёс нешчаслівы,


Ці журба сялянскіх ніў?


 


Ці ты, поле, грунт няплодны,


Горам песню абвілі,


Каб аб краі нашым родным


Мы забыцца не маглі?"
У астрозе,Якуб Колас,1908,https://knihi.com/Jakub_Kolas/U_astrozie_nudna.html,"Нудна Сцёпку за рашоткай,


Нудна, эх, старому!


Плачуць думкі, рвуцца думкі


Сцёпкавы дадому.


 


Дома жонка, дома дзеткі...


Бог святы іх знае,


Як жывецца небаракам


Там, у родным краі!


 


Ходзіць Сцёпка з вугла ў вугал


Ды зірне ў аконца:


За рашоткай відно неба,


Хмарак валаконцы.


 


Эй, хмурынкі! Плывяце вы


У старонку тую,


Дзе пакінуў я сямейку,


Хатачку старую!


Ох, паплыў бы я, здаецца,


Хмаркі, разам з вамі,


Каб на вёску сваю глянуць


Нуднымі вачамі.


 


Там, далёка, за дамамі,


Разляглося поле,


Лес, узгоркі і курганы...


Эх, прастор там, воля!


 


Дзесь у полі дым сінее –


Бульбу люд капае.


Сцёпка ж бедны так марнее,


Долю праклінае...


 


Ляжа Сцёпка спаць на нары,


І праз цэлу ночку


Сны аб роднай вёсцы сняцца,


Аб сваім куточку!..


 


Нудна Сцёпку за рашоткай,


Нудна, эх, старому!


Плачуць думкі, рвуцца думкі


Сцёпкавы дадому."
Вярба,Якуб Колас,1910,https://knihi.com/Jakub_Kolas/Viarba.html,"Пытаў ручаёчак


Сірату-вярбіну,


Што над ім стаяла,


Знізіўшы галіны,


Да вады галоўку


Звесіўшы самотна,


Ды з паўднёвым ветрам


Зюкала журботна:


 


«Адкажы мне, вербачка,


    Адкажы мне, мілая,


Чаго ты ўсё смуцішся,


Журышся, пахілая?


Без пары, без восені


З галавы-каронанькі


Ты раняеш лісцейка,


Свой убор зялёненькі?


І аб чым так жаласна


З ветрыкам шапочаш ты,


Бы стаміцца-згрызціся


  Хочаш ты знарочыста?


Кудры твае пышныя


Жоўкнуць, высякаюцца,


А лісточкі кволыя


Па зямлі качаюцца.


Адкажы мне, вербачка,


Адкажы мне, мілая,


Чаго зажурылася,


Смутная,  знясілая?»


Зашумела ціха,


    Жаласна вярбіна:


«Горка мне, мой любы,


Горка сіраціне.


Цяжка маім ножкам —


Цісне іх каменне,


А твая вадзіца


Зрэзала карэнне,


Грунт мой пад нагамі


Зрыла-раскапала,


Сокі майго сэрца


    Ўсе яна забрала.


Моладасць сваю я


Марна загубіла...


Ой, нашто ж так шчыра


Я цябе любіла?!»"
Ворагам,Якуб Колас,1927,https://knihi.com/Jakub_Kolas/Voraham_drot.html,"Яшчэ не стлеў у полі дрот калючы —


Агідны след знішчэння і вайны;


Яшчэ на могілках буяюць бурʼяны,


Дзе тысячы галоў зляглі ў крывавай бучы;


Яшчэ не зроўнены накопаныя кручы


І не засеяны аблогі-дзірваны, —


А вы, прыслужнікі драпежнага Ваала,


Зноў вострыце загнутыя дзюбы.


І сліна пырскае з запененай губы:


Вам трэба кроў — крыві пралітай мала:


Ражном у горле вам сябрына наша стала,


Дзе самі ўладары — нядаўнія рабы.


Ну, што ж? Пускайце ў ход і подкуп і намовы,


Нацкоўвайце сабак пад граканне варон,


Але вам не стрымаць той вольнасці разгон


І бег яго няўхільны, паступовы,


Што ў пух і прах развейвае аковы,


Каб іншы выснаваць парадак і закон!"
З Каўказа,Якуб Колас,1926,https://knihi.com/Jakub_Kolas/Z_Kaukaza.html,"У залатой калясцы сонца


Вандруе зноў у свет дзянёк,


Не змеран шлях яго бясконцы,


Завіты ў сонечны вянок.


 


Замерлі горы ў тонкай сіні,


Глядзіць, як Бог зямлі, Эльбрус,


І патыхае сном пустыні


Яго заснежаны абрус.


 


Маўклівы горы, дзіка-немы,


Не жывяць мыслі іх чала,


І вісне мут адвечнай дрэмы,


Як сум хаўтурнага стала."
"Усміхнулася, зардзела...",Якуб Колас,1914,"https://knihi.com/Jakub_Kolas/Usmichnulasia,_zardziela.html","Усміхнулася, зардзела


Глыб бяздонных небясоў,


Ясным сонцам зазіхцела,


Тканку тонкую адзела


Чуць-чуць значных аблакоў;


 


Як прад шлюбам маладая,


Паднядзелілась яна


І на землю пазірае,


Ўсюды жыцце выклікае,


Ціхай радасці паўна.


 


А з зямлі ёй на спатканне


Песні жаваранкі шлюць


Ад усходу да змяркання,


І лясы ёй прывітанне


Верхавінамі гудуць."
Хмаркі,Якуб Колас,1908,https://knihi.com/Jakub_Kolas/Chmarki_svietlyja.html,"Светлыя хмаркі – дзеткі прастору –


Ціха па небе плывуць.


Ім незнаёмы слёзы і гора,


Смутак і жаль іх не рвуць.


 


Ціха і згодна ідуць, небажаткі,


Ўсюды ім сцежкі ляжаць,


Ясныя зоркі, быццам дзяўчаткі,


Скрозь іх валокны глядзяць.


 


Золатам сонца іх аблівае,


Месяц ім срэбра дарыць,


Грозную песню ім гром напявае,


Вецер на крыллях імчыць.


 


Светлыя хмаркі, рунь залатая,


Дум небясоў чарада!


Вам незнаёма нядоля людская,


Клопат, згрызоты, нуда.


 


Стэп неаглядны, шыр нелюдзіма,


Вольнае царства вятроў, –


Там вашы сцежкі, там і радзіма,


Дзеткі блакітных стэпоў!


 


Станьце ж вы, хмаркі, над рубяжамі


Нашых палеткаў, шнуроў,


Ў сэрца людское закіньце з дажджамі


Думкі іх верных сыноў."
Голас зямлі,Якуб Колас,1941,https://knihi.com/Jakub_Kolas/Holas_ziamli.html,"Я чую голас несціханы —


Зямля мая мяне заве


І кроіць сэрца мне на раны,


Звініць, як звон касы ў траве.


 


І шум дубровы, і стогн пушчы,


І рэк усхліп, і плач крыніц,


І немы зрок балотнай тлушчы


Нясуць мне весць пра чужаніц.


 


Я бачу постаці тэўтонаў —


          Халодны твар, звярыны від.


Не знае жалю, ні законаў


У сталь закованы капыт.


 


  О, каб я меў такія рукі,


Зямля, абняў бы я цябе,


Каб сцішыць гора тваё, мукі


І сілу даць у барацьбе!


 


Зямля мая, мая краіна!


Я чую твой прызыўны звон.


Прымі ж хоць слова твайго сына —


        Не доўгі будзе твой палон.


 


Шумяць гняўліва твае пушчы,


Трасуцца помстаю бары,


І дзень твой хмурны зрок расплюшчыць—


Ёсць у цябе багатыры!"
З Рабіндраната Тагора,Якуб Колас,1926,https://knihi.com/Jakub_Kolas/Z_Rabindranata_Tahora_skazy.html,"Скажы мне, мой любы, ці праўда ўсё гэта:


Калі мае вочы — узлёты зарніц,


Тады тваё сэрца — адсвет бліскавіц,


Душа ж у грымотныя хмары адзета?


 


Ці праўда, што соладкі вусны мае,


Як лісцік разгорнуты краскі тае,


Што чарамі вёсен цвіце маё цела,


Што песняй, як арфай, зазвоніць зямля,


 


Як толькі нага па ёй ступіць мая?


                Ды то не мана, што і ночка нясмела


Мне ў радасці плача бліскучай расой,


Што я аздабляю і золак сабой?


 


Ці праўда, што толькі адну мяне ў свеце


Шукала каханне тваё, дарагі,


Блукаючы доўга па свеце тугі,


Каб сэрца сугучнасць пачуць, запрыкмеціць?


 


Калі ж тваё сэрца мяне напаткала,


То радасць, бязмернае шчасце пазнала.


І слодыч пачуў ты у словах маіх,


У гутарках ціхіх, вачах маіх чорных,


 


І кудрах дзявочых маіх непакорных,


І ў мне адбіваецца кожны твой міг,


І вечнаю тайнасцю я ўся адзета.


Скажы ж мне, мой любы, ці праўда ўсё гэта?"
Навальніца,Якуб Колас,1919,https://knihi.com/Jakub_Kolas/Navalnica_viers.html,"Не пужайся, чалавеча,


Што ў трывозе ўсё кругом,


Што ўжо хмары недалеча,


Шлюць пярун за перуном.


Вецер далей згоніць хмару,


Змые дожджык твар зямлі


І разгоніць смугу-мару,


Што над далямі зляглі...


Дык хай справяць нам ігрышча


Вецер, хмара і пярун:


Па слядах іх баявішча


Шпарчэй колас пойдзе ў рунь."
А. А. К.-Я.-Б.,Якуб Колас,1950,https://knihi.com/Jakub_Kolas/A_A_K-Ja-B.html,"Не скончана песня, а гуслі разбіты,


Мой голас да Вас не дайшоў.


Але не забыта ўсё, што пражыта –


Ды можа не трэба больш слоў?


 


Пралёг паміж намі рубеж невідомы –


На ростані ЧЫСТЫХ дарог,


А думкі вандруюць далёка ад дому –


Няхай жа рассудзіць нас Бог!


 


Як добраму другу, скажу я Вам шчыра:


        Мне цяжка і крыўдна. Чаму?


Няма мне на сэрцы спакою і міру –


Мне сумна без Вас аднаму.


 


І сум мой не згіне, як шчэпка ў пажары,


З душы не развеецца муць...


А Вам няхай добрыя думкі і мары


Цудоўную казку саткуць!


 


Яшчэ што сказаць мне Вам на развітанне?


Жыву я сягоння адным:


Няхай яшчэ будзе нам радасць спаткання,


        А ліха развеецца ў дым!"
Маёй вясне,Якуб Колас,,https://knihi.com/Jakub_Kolas/Majoj_viasnie_ody.html,"Я шмат пісаў, складаў ёй оды,


Маёй красе, маёй Вясне,


Яна ж была скупой заўсёды,


На ключ замкнёнай для мяне.


 


На голас мой не чуў адказу,


І я іду, нібы скрозь мжу,


Ды я ніколі і ні разу


Ёй злога слова не скажу.


 


Няўжо ж не буду знаць нічога


Ні ў яве-дню, ні ў ночы-сне,


Была ці не яе дарога


Хоць раз скірована ка мне?


 


І я гадаю так і гэтак,


А ў сэрцы словы мне гучаць:


Ты не збярэш вясёлых кветак,


І час прыйшоў твой замаўчаць.


 


Ну што ж? Маўчу. На развітанне


Апошні раз ужо скажу:


Маю Вясну, як сонца ззянне,


Я ў сэрца з сумам палажу.


 


Дык не судзі ж мяне, як блазна.


Даруй мне ўсё, Вясна мая —


Ніхто не будзе так прыязны,


Як быў к табе прыязны Я."
Палессе,Якуб Колас,1916,https://knihi.com/Jakub_Kolas/Palessie_kraj.html,"Край лясоў, край балот


І туманаў гнілых!


Хоць і бедна ў табе,


Хоць у лозах тваіх


Вецер жудасна ўвосень шуміць,


 


А ўсё міл ты мне... Чым?


Я не ведаю сам,


А твой вобраз маім


Прыглядзеўся вачам,


Да цябе маё сэрца ляжыць.


 


Я люблю твой прастор,


Гмах шырокі балот,


Дзе бубняць бугаі,


Дзе красуе чарот


І дзе травы, як мора, ляглі.


 


Калі лес там, дык лес:


Можна тыдзень дыбаць;


А прастор, дык прастор —


І канца не відаць,


Не ахопіш, не змерыш зямлі.


 


Я люблю твой спакой,


Яснасць ціхіх дзянькоў,


Залаценькі убор,


Тую чырвань лясоў,


Што на сонцы увосень гарыць.


 


Я далёка цяпер


Ад палескіх раўнін,


А люблю ж я той край,


Бы яго родны сын,


І па ім маё сэрца баліць."
Роднае поле,Якуб Колас,1907,https://knihi.com/Jakub_Kolas/Rodnaje_pole.html,"Поле убогае, поле пясчанае!


Нудна лягло ты між гор і лясоў,


Потам абмытае, ўдоўж пааранае...


Колькі каменняў, а колькі пяскоў!..


З пылам сыпучым, з пяском і з туманамі


Вецер над полем не раз пралятаў,


Па-над магіламі, па-над курганамі


Сумныя песні у суш ён спяваў.


Многа тут працы і поту гарачага,


Сілы, здароўя мужык палажыў!


Жніва надыдзе – і жаць нам няма чаго:


Ніву пустую драсён заглушыў.


Поле убогае, поле пясчанае!


Кепска ты плаціш за працу людзям:


Злітае потам, слязьмі абліванае,


Дзікае зелле прыносіш ты нам!"
Роднаму краю,Якуб Колас,1913,https://knihi.com/Jakub_Kolas/Rodnamu_kraju_zal.html,"Жаль і крыўда разбірае,


Горач сэрца разʼядае,


І бунтуе кроў,


Што над роднаю старонкай


Вісне ночы змрок пялёнкай,


Вісне ад вякоў;


Што няма парадку, ладу,


Што ў хвасце другіх мы, ззаду,


Без дарогі йдзём;


Што чужы грэх выкупляем.


За каго ж мы, запытаем,


Цяжкі крыж нясём?


.................................


Непрытульна дзе і цёмна


І дзе смерці ўзмах агромны,


Першыя мы там.


Дзе найгоршыя дарогі,


Дзе штогод растуць астрогі, —


Перша месца — нам.


А ў чым можна пахваліцца,


Пазайздросціць, падзівіцца,


Там нас не шукай.


Асмеяны і абдзёрты,


Ва ўсім добрым ўзад адцёрты


Ты, наш родны край."
У зале Крамлёўскага палаца,Якуб Колас,1946,https://knihi.com/Jakub_Kolas/U_zale_Kramlouskaha_palaca.html,"Усё мне радуе тут вока


І поўніць сэрца цеплынёй:


І постаць Леніна-прарока,


Што даль вякоў раскрыў шырока


З яе прывабнай глыбінёй;


 


І сад жывы народаў нашых,


І рознамоўны гоман іх,


Дзе дружбы слодыч поўніць чашы,


Дзе воля чуецца, бясстрашна


        І сіла крокаў маладых.


 


А ў садзе тым – краса народаў,


Цвет многалікі і буйны:


Героі працы і паходаў,


Пранёсшых славу нашу ў годы


Праз дым, агонь і гром вайны.


 


Гудзе, як летам рой пчаліны,


Утульны, светлы зал Крамля


Ў чаканні радаснай хвіліны,


Каб згледзець хоць на міг адзіны


          Таго, аб кім пяе зямля;


 


Таго, хто мудрыя законы


Даў нам для вольнасці, дабра;


Таго, каму люд шле паклоны


І праслаўляюць міліёны,


Як бацьку і правадыра."
На развітанне,Якуб Колас,1950,https://knihi.com/Jakub_Kolas/Na_razvitannie_daroha.html,"Ці так, ці сяк, абы дарога,


Абы на месцы не сядзець –


Праяў на свеце гэтак многа,


На свеце ёсць што паглядзець!


 


Ну, што ж? бывайце ўсе здаровы:


І тыя, што святло вачэй


Як сонца, сыпалі ў дубровы,


Каб кветкі ў іх раслі хутчэй.


 


Усім сябрам маім, з якімі


Прад бочкай задзіралі нос,


Няхай жа прыязна вас прыме


Усіх, усіх шчаслівы лёс!


 


Прывет усім, усім астатні –


Хацеў бы ўсім дапамагчы


І нават тым, што ў галубятні


Заселі глуха, як сычы!"
Калгасу «Слабада»,Якуб Колас,1933,https://knihi.com/Jakub_Kolas/Kalhasu_Slabada.html,"Не дужа вялікі калгас «Слабада»,


Ды дужа прыемна яго грамада:


Жанчыны, як вішні, мужчыны — дубы,


А хлопцы, дык хлопцы — гвардзеец любы!


 


А дзеці!.. Ой слаўныя дзеці пайшлі!


Яны — аздабленне калгаснай зямлі,


Іх вочкі — жывыя і смеласць у іх...


Такіх не бывала у вёсках старых!


 


Не надта вялікі калгас «Слабада»,


Ды дружна працуе яго грамада.


Калгас ідзе ўгору, калгас — жывы вір,


Калгаснаю справай жыве брыгадзір.


 


Работа ў калгасе кіпіць і гудзе.


На месцы і сам старшыня ў «Слабадзе»,


І рэчка на месцы, на месцы шаша,


Глядзіш — і вясною квітнее душа."
Камсамольцам,Якуб Колас,1936,https://knihi.com/Jakub_Kolas/Kamsamolcam_pryviet.html,"Прывет вам, племя маладое,


Зямель савецкіх яснацвет!


Дарога ваша — шлях герояў,


У новы дзень бліскучы след.


Як сонца, першыя ў паходзе,


Стыхіям злым наперакор,


Ішлі вы з песняй, як разводдзе,


На штурмы скал і дзікіх гор.


 


Ішлі вы, юнасць-чарадзеі,


Зʼяднанай сілай грамады,


Перамагаючы завеі,


Дажджы, і суш, і халады.


 


І голас вашай песні звонкай


Лавіў прастор нябёс, зямлі,


І ціш балот, і шчыт сасонкі,


Дзе густа збіліся камлі.


 


Усюды, дзе патрэбна зброя,


Каб перашкоды ўсе скрышыць,


Вы неслі сэрца маладое


І жар юнацкае душы.


 


І было крэпка ваша раме,


І не стамлялася рука,


Бо Ленін быў заўсёды з вамі,


Быў з вамі гарт бальшавіка.


 


І вам дарогу саступалі


Пустэлі, пушчы і снягі,


Бо даручаў таварыш Сталін


Вам камсамольскія сцягі.


 


Прывет вам, войска маладое,


Загартаванае ў баях!


Дарога ваша — след герояў,


Былінны эпас, зорны шлях.


 


Ідзіце ж гэтак жа і далей!


Прывет вам, родныя, прывет!


Пад камсамольскай гулкай хваляй


Ці ж устаіць варожы свет?!"
Дэпутату беларускага народа,Якуб Колас,1938,https://knihi.com/Jakub_Kolas/Deputatu_bielaruskaha_naroda_rannie.html,"Як светлае ранне,


Абнятае сонцам,


Расходзіцца радасць


Па нашай старонцы.


І кожны ўсхвалёван,


І кожны узнят:


Ён, родны наш Сталін,


Ён – наш дэпутат!


Напоўнены сэрцы


Пачуццем высокім;


Нас гордасць шугае


Патокам глыбокім.


Шуміць наша радасць,


Як майскі парад:


Праслаўлены геній,


Ён – наш дэпутат!


Падымем жа вышай


Чырвоныя сцягі,


Дастойнымі будзем


Вялікай увагі,


Каб Сталін любімы,


Зірнуўшы на нас,


Сказаў бы: «Хвалю я,


Таварышы, вас!»"
Пісьмо з астрога,Якуб Колас,1909,https://knihi.com/Jakub_Kolas/Pismo_z_astroha.html,"– Напішы мне, калі ласка,


Пісямко дахаты!


Піша з дому мне Параска,


Што сын здан ў салдаты...


 


Охо-хо! — Пракоп ўздыхае,


Джургае чупрыну,


А ў руках пісьмо трымае


І канверцік сіні.


 


Просіць шчыра грамацея,


Нават шапку скінуў.


Сам Пракоп пісаць не ўмее —


Дзе? У бядоце гінуў!


 


Гадаваўся на мякіне,


Жыў з худобай змалку,


Смак жыцця пазнаў на спіне,


Высах сам у палку.


 


А нарэшце вось папаўся


Ў спісак арыштанскі.


А за што? Нібы збіраўся


Падпаліць лес панскі!


 


– Што ж табе пісаць, старэнькі?


– А пішы, нябога!


Жонка, сын мой даражэнькі!


Шлю паклон з астрога.


Сэрца мне баліць, і вас я


З думак не спускаю.


Кожны Божы дзень і час я


Дом успамінаю.


 


Жонка мая дарагая!


Ты не скрыўдзь Івана.


Калі грошай не хватае,


Папрасі ў Сцяпана.


 


Няхай Сцёпка не баіцца —


Аддамо з падзякай.


Хлопцу ж трэба хоць акрыцца,


А не йсці сабакам.


 


Спраў кажух яму і боты,


Выпраў, як і людзі.


Дай з сабою колькі злоты —


Весялейшы будзе.


 


Калі корму досыць маеш,


Падкармі больш свінку,


Мо якую захаваеш


На Вялікдзень шынку.


 


А калі на грош няхватка


Або корму мала,


Закалі і з паўдзесятка


Фунтаў прышлі сала...


 


Сын мой! Снасці рыбаковы


Добра ты прыпратай —


Згодзяцца, а венцер новы —


Маеш час — залатай.


 


Захавай, мой сын, прашу я,


Човен у адрыне,


Няхай вецер не свідруе,


Няхай так не гіне.


 


Ўсё, што можна, захавайце,


Пакуль я вярнуся.


Нераток стары аддайце


Міхалю з Габрусем.


Кнігі ўсе, апроч псалтыра,


Вы аддайце Грышку,


Хай сабе чытае шчыра,


Бо ён любіць кніжку.


 


Дарагі сын! Перад здачай


Да мяне зайдзі ты,


Можа болей і не ўбачу,


Не пачую, дзе ты.


 


Не смуткуйце, не бядуйце —


Дасць Бог спосаб новы.


Што ж ты зробіш? Пагаруйце...


Будзьце ўсе здаровы!"
Піянерская песня,Якуб Колас,1939,https://knihi.com/Jakub_Kolas/Pijanierskaja_piesnia.html,"Мы — дзятва зямлі шчаслівай,


Мы — народ вясёлы,


Гаманлівы


Ды імклівы,


Нам расчынены зычліва


        Сталінскія школы.


А ты толькі ведай-знай:


Болей ведаў набывай!


 


 


Нам дарогі ўсе адкрыты,


        Наш прастор бясконцы,


Апавіты


Ў аксаміты


Ды вясёлкамі умыты,


Разасланы ў сонцы.


А ты толькі ведай-знай:


З краю ў край па іх ступай!


 


Ўсюды нам даюць з ахвотай


У жыццё пуцёўкі:


        Будзь пілотам,


                З самалётам,


Як арол, у небе лётай,


Камандзір будзь лоўкі...


Адно толькі ведай-знай:


Сцеражы савецкі край!


 


Піянерскай клятвы словы


Мы не забываем:


За свет новы


Мы гатовы


І на бой пайсці суровы


                Супраць чорнай зграі.


Піянер, ты будзь гатоў


Падтрымаць сваіх братоў!"
Родныя вобразы,Якуб Колас,1908,https://knihi.com/Jakub_Kolas/Rodnyja_vobrazy.html,"Вобразы мілыя роднага краю,


        Смутак і радасць мая!


Што маё сэрца да вас парывае?


        Чым так прыкованы я


 


К вам, мае ўзгорачкі роднага поля,


        Рэчкі, курганы, лясы,


Поўныя смутку і жальбы нядолі,


        Поўныя сумнай красы?


 


Толькі я лягу і вочы закрыю,


        Бачу я вас прад сабой.


Ціха праходзіце вы, як жывыя,


        Ззяючы мілай красой.


 


Чуецца гоман мне спелае нівы,


        Ціхая жальба палёў,


Лесу высокага шум-гуд шчаслівы,


        Песня магутных дубоў...


 


Вобразы мілыя, вобразы смутныя,


        Родныя вёскі і люд,


Песні цягучыя, песні пакутныя!..


        Бачу і чую вас тут."
Многа слаўненькіх куточкаў...,Якуб Колас,1909,https://knihi.com/Jakub_Kolas/Mnoha_slaunienkich_kutockau.html,"Многа слаўненькіх куточкаў


Ёсць у нашым краі,


Дзе пад гоман ручаёчкаў,


Пад шум дрэў у гаі


 


Рой журботных дум пакінеш;


Дзе няма трывогі,


Дзе душою адпачынеш,


Змучаны з дарогі;


 


Дзе прыемны ветрык млее,


Збажыну калыша,


Дзе пакоем-згодай вее,


Дзе ўсё шчасцем дыша."
Маёй вясне,Якуб Колас,1910,https://knihi.com/Jakub_Kolas/Majoj_viasnie_volu.html,"Каб я волю меў,


Я сказаў бы:  «Стой,


Дні вясны маёй,


Светлай, маладой!


 


Не ўцякайце вы


Ў тую даль вякоў,


Дзе пахована


Многа вас, дзянькоў,


 


І адкуль назад


    Вам няма дарог!»


Я б стрымаў вясну,


Каб я толькі мог.


Ды бягуць дзянькі


І вясна мая,


Не вярну я іх,


Не стрымаю я."
Калі спакой?,Якуб Колас,1942,https://knihi.com/Jakub_Kolas/Kali_spakoj.html,"Ці ж я вясёлым быць магу,


Калі зямля апушчана ў смугу?


 


Ці ж я пазбаўлюся пакут,


Калі пакутуе мой родны люд?


 


Ці ж я спакой сабе знайду,


Калі бяда згрызае грамаду?


 


Спазнаю я тады спакой,


Калі пакончым мы з фашысцкаю ардой."
Памяці герояў,Якуб Колас,1935,https://knihi.com/Jakub_Kolas/Pamiaci_hierojau.html,"Для радасці, шчасця магутнай айчыны,


Дзе яркія зоры заззялі,


Арлы новай эры снавалі пуціны


У светлыя, вольныя далі.


 


 


У зорныя высі былі іх дарогі,


Іх воля цвярдзей ад граніту,


І смерць іх не вырве наш сцяг перамогі,


Хоць сэрца жалобай спавіта.


 


Мы схілім галовы над свежай магілай,


Дзе прах свой злажылі героі,


І пойдзем іх шляхам з нязломнаю сілай


І сілы айчыны патроім.


 


А памяць аб слаўнай кагорце арлінай,


Што выкаваў геній наш, Сталін,


Запішам у сэрцы, як траур краіны,


Каб нашы патомкі іх зналі."
Байцам і камандзірам Чырвонай Арміі,Якуб Колас,1943,https://knihi.com/Jakub_Kolas/Bajcam_i_kamandziram_Cyrvonaj_Armii.html,"Якія словы, песні, хвалы


Злажу я вам, багатыры?


І слоў маіх і песень мала,


Каб вам прыняць іх за дары.


 


Вышэй вы песень самых звонкіх


І самых шчырых слоў-пахвал.


Вы — сонца роднае старонкі,


Зямлі вясёлкавы крыштал.


 


Над светам, змучаным тыранам


І пакалечаным вайной,


Заззялі ранкам вы румяным


І вечна юнаю вясной.


 


І толькі вашы рукі, плечы


Такі цяжар падняць маглі:


Ён вышай сілы чалавечай


І вышай сіл другой зямлі.


 


Пад вашым грамавым ударам,


Як лёд пад сонцам веснавым,


Хіснуўся, падае пачвара,


Фашысцкі звер з клыком сваім.


 


Няхай жа ў вашым сэрцы львіным


Не стыне помсты жар святы.


Наперад к новым верхавінам!


Да новых подзвігаў, браты!"
Былінцы,Якуб Колас,1949,https://knihi.com/Jakub_Kolas/Bylincy_niauzo.html,"Няўжо шлях наш упёрся ў сцену


І тут канец яго – скажы?!


Няўжо Былінкі больш не стрэну,


І не ўзнімуся я ўжо з плену,


Як камень той, што на мяжы?


 


На што, за што мае пакуты?


Хіба за шчырасць – прастату


Даеш ты чару мне атруты?..


Ну, што ж? няхай я буду люты,


        Гані мяне прэч, як слату!


 


Але як далей ні было б там,


Адно, Былінка, памятай –


Адна мая ты краля, злата,


Мая і радасць і турбота –


Я не хачу сказаць – бывай!"
Саюзнікі,Якуб Колас,1943,https://knihi.com/Jakub_Kolas/Sajuzniki.html,"Сышліся дзве хвалі, дзве грозныя сілы,


Зліліся ў крывавым віры.


Адна хваля — людзі, другая — гарылы


З фашысцкай смярдзючай нары.


 


Бляднеюць маланкі прад схваткай смяротнай,


І глухнуць у ёй перуны.


На нашай расійскай зямельцы гаротнай


Рашаюцца лёсы вайны.


 


Цяжар непамерны ўсёй глыбай знішчэння


        На плечы савецкія лёг.


А Чэрчыль і Рузвельт? Яны ў захапленні,


На вуснах іх праўда і Бог.


 


Што ім да народаў, да слёз іх, пакуты


Пад жорсткай нямецкай пятой?


Яны не галодны, адзеты, абуты


І кушы бяруць за «пастой».


 


Вайной не закрануты іхнія землі,


        Няма ў іх і цяжкіх ахвяр.


Куды ж ім спяшацца? Тым часам не дрэмле


        Вайною і кроўю гандляр.


 


Ім часу хапае на маршы-палёты,


Каб слоўную множыць смугу.


А з немцам сустрэцца няма ў іх ахвоты,


Аб фронце другім ні гу-гу."
Янку Купалу,Якуб Колас,1937,https://knihi.com/Jakub_Kolas/Janku_Kupalu_eksprompt.html,"Была непаўторная восень.


Шмат жоўтага лісця


Гнаў вецер між сосен


Ды сцежкі там чысціў.


 


Па лесе, па ярах глыбокіх


Булькалі звонка крыніцы,


А бацька-Дняпро сінявокі


Лазняк абмываў ніцы.


 


Хадзілі па лесе з табой мы,


Прыгадвалі розныя часы.


Браў вецер нас у абоймы


Ды сыпаў з дрэваў украсы.


 


А потым глядзелі на Копысь,


Зноў зюкалі мірна, як старцы,


І выпілі, ну, як і колісь,


Добрай гарэлкі па чарцы.


 


Харошая дача на горцы,


Гасцінны яе гаспадар,


Прымі ж ад мяне, ад падворца,


Няскладны мой верш гэты ў дар."
Песня над калыскай,Якуб Колас,1906,https://knihi.com/Jakub_Kolas/Piesnia_nad_kalyskaj.html,"Аа-аа, мой сынок!


Аа-аа, мілы!


Не крычы, не плач: дарэмна


Ты патраціш сілы;


 


А без сілы, мой сынок,


Жыць на свеце трудна...


Ой ты, вецер, не шумі,


Не спявай так нудна!


 


Спаць Міхаську не даеш...


Спі, мой сын маленькі!


Я цябе пакалышу –


Ай, люлі-люленькі!


 


Што цябе чакае, сын?


Што твая за доля?


Можа й ты пот будзеш ліць


У чужое поле?..


 


Будзеш летам ты хадзіць


На плыты, на згоны,


З Коўна матцы прынясеш


Хоць гарсэт чырвоны...


 


А то, можа, купіць пан


Твае рукі, сілы?


Паднявольным будзеш ты,


Сын мой, да магілы!


 


А мо  ў школку пойдзеш ты,


Будзеш чалавекам, –


Без навукі цяжка жыць


Гэтым трудным векам.


 


Кінеш матку, па чужых


Ты па людзях пойдзеш,


І на шчасце нападзеш,


Долю сваю знойдзеш.


 


Матку ўспомніш ты сваю,


Як цябе люляла,


Як табе ўначы не раз


Песенькі спявала.


 


І гасцінца мне прышлеш,


Не забудзеш маткі.


Вось уцешуся тады,


Аж запляшчу ў ладкі!..


 


Аа-аа, мой сынок!


Люлі, люлі, мілы!


Ой, не плач ты, не крычы,


Набірайся сілы!"
